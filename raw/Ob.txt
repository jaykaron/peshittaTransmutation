 00:00 ܬܘܒ ܢܒܝܘܬܗ ܕܥܘܒܕܝܐ܂  10:10 ܚܙܘܐ ܕܥܘܒܕܝܐ܂ ܗܟܢܐ ܐܡܪ ܡܪܐ ܡܪ̈ܘܬܐ ܠܐܕܘܡ܂ ܛܒܐ ܫܡܥܢ ܡܢ ܩܕܡ ܡܪܝܐ ܘܐܝܙܓܕܐ ܠܥܡ̈ܡܐ ܐܫܬܠܚ܂ ܩܘܡܘ ܘܢܩܘܡ ܥܠܝܗܿ ܠܩܪܒܐ܂  20:10 ܗܐ ܙܥܘܪܐ ܝܗܒܬܟ ܒܥܡ̈ܡܐ܂ ܘܫܝܛ ܐܢܬ ܛܒ܂  30:10 ܫܘܒܗܪܗ ܕܠܒܟ ܐܛܥܝܟ܂ ܕܥܡܪ ܒܥܘܫܢܐ ܕܫܩܝܦܐ ܘܒܪܘܡܐ ܡܘܬܒܗ܂ ܘܐܡܪ ܒܠܒܗ ܡܢܘ ܢܚܬܢܝ ܠܐܪܥܐ܂  40:10 ܐܢ ܬܬܪܝܡ ܐܝܟ ܢܫܪܐ܂ ܘܐܢ ܒܝܬ ܟܘ̈ܟܒܐ ܬܣܝܡ ܩܢܟ܂ ܡܢ ܬܡܢ ܐܚܬܟ ܐܡܪ ܡܪܝܐ܂  50:10 ܐܢ ܓܢ̈ܒܐ ܐܬܘ ܥܠܝܟ ܐܘ ܒܙܘ̈ܙܐ ܒܠܠܝܐ܂ ܐܝܟܢܐ ܫܬܩܬ ܥܕܡܐ ܕܓܢܒܘ ܡܣܬܗܘܢ܂ ܘܐܢ ܩ̈ܛܘܦܐ ܐܬܘ ܥܠܝܟ܂ ܠܐ ܫܒܩܝܢ ܗܘܘ ܒܘܥܪܐ܂  60:10 ܐܝܟܢܐ ܐܬܒܨܝ ܥܣܘ ܘܢܒܥ ܡܛܫܝ̈ܬܗ܂  70:10 ܥܕܡܐ ܠܬܚܘܡܐ/ܠܬܗܘܡܐ#2#/ ܫܕܪܘܟ܂ ܟܠܗܘܢ ܓܒܪ̈ܐ ܕܩܝܡܟ ܐܛܥܝܘܟ ܘܐܬܡܨܝܘ ܚܝܠܟ܂ ܓܒܪ̈ܐ ܕܫܠܡܟ ܘܕܠܚܡܟ܂ ܣܡܘ ܟܡܐܢܐ ܬܚܘܬܝܟ܂ ܕܠܝܬ ܒܗ ܣܘܟܠܐ܂  80:10 ܒܗ ܒܝܘܡܐ ܗܿܘ ܐܡܪ ܡܪܝܐ܂ ܐܘܒܕ ܚܟܝܡܐ ܡܢ ܐܕܘܡ܂ ܘܣܟܘܠܬܢܐ ܡܢ ܛܘܪܐ ܕܥܣܘ܂  90:10 ܘܢܬܒܙܘܢ ܓܢܒܪ̈ܝܟܝ ܬܝܡܢ܂ ܘܢܐܒܕ ܐܢܫܐ ܡܢ ܛܘܪܐ ܕܥܣܘ܂ ܡܢ ܩܛܠܐ  01:10 ܘܡܢ ܚܛܘܦܝܐ ܕܐܚܘܟ ܝܥܩܘܒ܂ ܬܟܣܝܟ ܒܗܬܬܐ ܘܬܐܒܕ ܠܥܠܡ܂  11:10 ܒܝܘܡܐ ܕܩܡܬ ܠܩܘܒܠܗ܂ ܒܝܘܡܐ ܕܫܒܘ ܢܘܟܪ̈ܝܐ ܚܝܠܗ܂ ܘܢܘܟܪ̈ܝܐ ܥܠܘ ܒܬܪ̈ܥܘܗܝ܂ ܘܥܠ ܐܘܪܫܠܡ ܐܪܡܝܘ ܦܨ̈ܐ܂ ܘܐܦ ܐܢܬ ܐܝܟ ܚܕ ܡܢܗܘܢ ܬܗܘܐ܂  21:10 ܘܠܐ ܬܚܙܐ ܒܝܘܡܐ ܕܐܚܘܟ ܒܝܘܡܐ ܕܢܘܟܪ̈ܝܐ܂ ܘܠܐ ܬܚܕܐ/ܬܚܙܐ#2#/ ܠܒܢ̈ܝ ܝܗܘܕܐ ܒܝܘܡܐ ܕܐܒܕܢܗܘܢ܂ ܘܠܐ ܬܘܪܒ ܦܘܡܟ ܒܝܘܡܐ ܕܐܘܠܨܢܐ܂  31:10 ܘܠܐ ܬܥܘܠ ܒܬܪܥܗ ܕܥܡܝ ܒܝܘܡܐ ܕܥܩܬܗܘܢ܂ ܘܠܐ ܬܚܕܐ/ܬܚܙܐ#2#/ ܐܦ ܐܢܬ ܒܒܝܫܬܗ ܒܝܘܡܐ ܕܥܩܬܗ܂ ܘܠܐ ܬܣܪܕܝܘܗܝ ܒܚܝܠܗ ܒܝܘܡܐ ܕܥܩܬܗ܂  41:10 ܘܠܐ ܬܩܘܡ ܥܠ ܡܩܒܬܐ ܠܡܘܒܕܘ ܠܡܫ̈ܘܙܒܘܗܝ܂ ܘܠܐ ܬܫܠܡ ܣܪ̈ܝܕܘܗܝ ܒܝܘܡܐ ܕܐܘܠܨܢܐ܂  51:10 ܡܛܠ ܕܩܪܝܒ ܗܘ ܝܘܡܗ ܕܡܪܝܐ ܥܠ ܟܠܗܘܢ ܥܡ̈ܡܐ܂ ܐܝܟ ܕܥܒܕܬ ܗܟܢܐ ܢܬܥܒܕ ܠܟ ܘܦܘܪܥܢܟ ܢܗܦܘܟ ܥܠ ܪܝܫܟ܂  61:10 ܡܛܠ ܕܐܝܟܢܐ ܕܐܫܬܝܬܘܢ ܥܠ ܛܘܪܐ ܕܩܘܕܫܝ܂ ܢܫܬܘܢ ܟܠܗܘܢ ܥܡ̈ܡܐ ܐܡܝܢܐܝܬ܂ ܢܫܬܘܢ ܘܢܬܘܪܘܢ ܘܢܬܛܪܦܘܢ܂ ܘܢܗܘܘܢ ܐܝܟ ܕܠܐ ܗܘܘ܂  71:10 ܘܒܛܘܪܐ ܕܨܗܝܘܢ ܬܗܘܐ ܡܫܘܙܒܘܬܐ܂ ܘܢܗܘܐ ܩܕܝܫ܂ ܘܢܐܪܬܘܢ ܕܒܝܬ ܝܥܩܘܒ ܠܐܝܠܝܢ ܕܝܪܬܘ ܐܢܘܢ܂  81:10 ܘܢܗܘܐ ܒܝܬ ܝܥܩܘܒ ܢܘܪܐ܂ ܘܒܝܬ ܝܘܣܦ ܫܠܗܒܝܬܐ ܘܒܝܬ ܥܣܘ ܚܒܬܐ܂ ܘܢܐܩܕܘܢ ܒܗܘܢ ܘܢܐܟܠܘܢ ܐܢܘܢ܂ ܘܠܐ ܢܗܘܐ ܣܪܝܕܐ ܠܒܝܬܐ ܕܥܣܘ܂ ܡܛܠ ܕܡܪܝܐ ܡܠܠ܂  91:10 ܘܢܐܪܬܘܢ ܕܬܝܡܢܐ ܠܛܘܪܐ ܕܥܣܘ ܘܕܦܩܥܬܐ ܠܦ̈ܠܫܬܝܐ܂ ܘܢܐܪܬܘܢ ܚܩܠܐ ܕܐܦܪܝܡ ܘܚܩܠܐ ܕܫܡܪܝܢ܂ ܘܒܢܝܡܝܢ ܠܓܠܥܕ܂  02:10 ܘܫܒܝܬܐ ܩܕܡܝܬܐ ܗܕܐ ܠܒܢ̈ܝ ܐܝܣܪܝܠ ܕܡܢ ܟܢܥܢ ܘܥܕܡܐ ܠܨܪܦܬ܂ ܘܫܒܝܬܐ ܕܐܘܪܫܠܡ ܕܒܐܣܦܢܝܐ ܢܐܪܬܘܢ ܠܡܕܝ̈ܢܬܐ ܕܬܝܡܢܐ܂  12:10 ܘܢܣܩܘܢ ܦܪ̈ܝܩܐ ܠܛܘܪܐ ܕܨܗܝܘܢ܂ ܠܡܕܢ ܠܛܘܪܐ ܕܥܣܘ܂ ܘܬܗܘܐ ܡܠܟܘܬܐ ܕܡܪܝܐ܂  10:99 ܫܠܡܬ ܢܒܝܘܬܗ ܕܥܘܒܕܝܐ ܢܒܝܐ 
 00:00 ܟܬܒܐ ܕܐܣܬܝܪ  10:10 ܘܗܼܘܐ ܒܝܘ̈ܡܘܗܝ ܕܐܚܫܝܪܫ ܗܿܘ ܒܪܗ ܕܐܚܫܝܪܫ ܕܐܡܠܟ ܡܢ ܗܘܕ܂ ܘܥܕܡܐ ܠܟܘܫ܂ ܥܠ ܡ̈ܐܐ ܘܥܣܪ̈ܝܢ ܡܕ̈ܝܢܢ܂  20:10 ܒܝܘ̈ܡܬܼܐ ܗܿܢܘܢ܂ ܟܕ ܝܿܬܼܒ ܗܘܐ ܡܠܟܐ ܐܚܫܝܪܫ ܥܠ ܟܿܘܪܣܝܐ ܕܡܠܟܘܬܗ܃ ܕܒܫܘܫܢ ܒܝܪܿܬܐ܂  30:10 ܒܫܢܬܼ ܬܠܬ ܕܡܠܟܘܬܗ܃ ܥܒܿܕ ܡܫܬܝܐ ܪܒܐ ܠܟܠܗܘܢ ܪܒܪ̈ܒܢܘܗܝ ܘܥܒܕ̈ܘܗܝ܂ ܚܝܠܐ ܦܪܣܝ̈ܐ ܘܡܕ̈ܝܐ ܘܦܪ̈ܬܘܝܐ ܘܪܒܪ̈ܒܢܐ ܕܡܠܟܐ ܩܕܡܘܗܝ܂ ܘܪܒܪ̈ܒܢܐ ܕܡܕ̈ܝܢܬܐ܂  40:10 ܟܕ ܚܘܝ ܥܘܬܪܐ ܘܐܝܩܪܐ ܕܡܠܟܘܬܗ ܘܐܝܩܪܐ ܕܬܫܒܘܚܬܐ ܕܪܒܘܬܗ ܝܘܡ̈ܬܐ ܣܓܝ̈ܐܐ܂ ܡ̈ܐܐ ܘܬܡ̈ܢܝܢ ܝܘܡ̈ܝܢ܂  50:10 ܘܟܼܕ ܫܼܠܡܘ ܝܘܡ̈ܬܼܐ ܗܿܢܘܢ ܥܒܼܕ ܡܠܟܐ ܠܟܼܠ ܥܡܐ ܕܐܫܬܟܚ ܒܫܘܫܢ ܒܝܪܬܐ܂ ܡܼܢ ܙܥܘܪܐ ܘܥܕܡܐ ܠܪܒܐ܂ ܡܼܫܬܝܐ ܫܒܥܐ ܝܘܡ̈ܝܢ ܒܕܪܬ ܓܢܬ ܒܝܬܘܢܐ ܕܡܠܟܐ܂  60:10 ܘܢܓܝܕ̈ܢ܂ ܘܐ̈ܠܐ ܕܥܡܪ ܟܘܒܐ܂ ܘܬܼܟܼܠܬܼܐ܂ ܘܡܬܝ̈ܚܢ ܒܚܒ̈ܠܐ ܕܒܘܨܐ ܘܕܐܪܓܘܢܐ ܥܠ ܓܿܝܓ̈ܠܐ ܕܟܿܣܦܐ܂ ܘܥܠ ܥܡܘܕܐ ܕܐܫܟܪܥܐ܂ ܘܥܪ̈ܣܬܐ ܕܕܗܒܐ ܘܕܣܐܡܐ܂ ܪ̈ܡܝܢ ܥܠ ܪ̈ܨܝܦܬܐ ܕܫܝܫܐ ܘܬܫܘ̈ܝܬܐ ܕܒܘܨܐ ܘܕܫܪܝܐ܂  70:10 ܘܡܫܘܝܢ ܒܡܐܢ̈ܐ ܕܕܗܒܐ܂ ܘܡܐܢ̈ܐ ܡܼܢ ܡܐܢ̈ܐ ܦܪܝܫܝܢ܂ ܘܚܡܪܐ ܕܡܠܟܘܬܐ ܣܓܝ܂ ܐܝܟܿ ܐܝܼܕܐ ܕܡܠܟܐ܂  80:10 ܘܡܫܬܝܐ ܒܢܡܘܣܐ ܘܠܝܬ ܕܐܿܠܨ܂ ܡܛܠܕܗܟܢܐ ܦܩܕ ܡܠܟܐ܂ ܠܟܠ ܕܪܒ ܒܒܝܬܗ܂ ܕܢܥܒܕܘܢ ܨܒܝܢܐ ܕܟܠܢܫ܂  90:10 ܘܫܬܝ ܡܠܟܬܐ ܐܒܕܬ ܡܫܬܝܐ ܪܒܐ ܠܟܼܠܗܝܢ ܢܫ̈ܐ ܒܝܬ ܡܠܟܘܬܗ ܕܡܠܟܐ ܐܚܫܝܪܫ܂  01:10 ܘܒܝܘܡܐ ܫܒܝܥܝܐ ܟܕ ܫܦܪ ܠܒܗ ܕܡܠܟܐ ܒܚܡܪܐ܂ ܐܡܼܪ ܠܡܗܝ̈ܡܢܐ ܠܒܙܬܐ ܘܠܪܚܒܘܢܐ ܘܠܒܓܬܐ܂ ܘܠܐܓܒܘܬܐ ܘܠܬܪܫ ܘܠܙܬܪ ܘܠܒܪܟܫ ܫܒ̈ܥܐ ܡܗ̈ܝܡܢܐ ܕܡܫܡܫܝܢ ܩܕܡ ܡܠܟܐ ܐܚܫܝܪܫ܂  11:10 ܠܡܿܥܠܘ ܠܘܫܬܝ ܡܠܟܬܐ ܩܕܡ ܡܠܟܐ ܒܬܓܐ ܕܡܠܟܘܬܗܿ ܠܡܚܘܝܘ ܠܥܡ̈ܡܐ ܘܠܪܒܪ̈ܒܿܢܐ ܫܘܦܪܗܿ ܡܛܠܕܫܦܝܪ ܗܘܐ ܚܙܘܗܿ܂  21:10 ܘܠܐ ܨܒܬ ܘܫܬܝ ܡܠܟܬܐ ܠܡܥܠ ܒܦܬܓܡܐ ܕܫܕܪ ܥܠܝܗܿ ܡܠܟܐ ܒܐܝܕܐ ܕܡܗܝ̈ܡܢܐ܂ ܘܪܓܙ ܡܠܟܐ ܛܒ܂ ܘܚܡܬܗ ܡܬܓܘܙܠܐ ܗܘܬ܂  31:10 ܘܐܡܼܪ ܡܠܟܐ ܠܚܟܝ̈ܡܐ ܒܢ̈ܝ ܝܕ̈ܥܝ ܙܒ̈ܢܐ܂ ܡܛܠܕܗܟܢܐ ܗܘܐ ܢܡܘܼܣܗ ܕܡܠܟܐ܂ ܐܡܿܪ ܗܘܐ ܩܕܡ ܟܠ ܕܝܕ̈ܥܝܢ ܗܘܘ ܢܡܘ̈ܣܐ ܘܕ̈ܝܢܐ܂  41:10 ܘܠܕܩܪܝܒܝܢ ܠܗ܂ ܒܪܢܫܝ܂ ܘܐܫܬܪ܂ ܘܐܪܡܘܬ܂ ܘܪܡܘܣ܂ ܘܬܪܫܝܫ܂ ܘܡܣܪܝܐ܂ ܘܡܥܘܟܢ ܪܘܪ̈ܒܢܐ ܕܦܪܣ ܘܕܡܕܝ܂ ܕܝܿܬܒܝܢ ܩܕܡ ܡܠܟܐ܂ ܘܡܬܚܙܝܢ ܩܕܡܘܗܝ ܒܬܪܥܐ ܕܡܠܟܘܬܐ܂  51:10 ܐܡܪܘ܂ ܡܢܐ ܘܿܠܐ ܠܡܥܼܒܕ ܠܗܿ ܠܡܠܟܬܐ ܘܫܬܝ ܥܠ ܕܠܐ ܥܒܕܬ ܡܠܬܗ ܕܡܠܟܐ ܐܚܫܝܪܫ܂ ܕܫܠܼܚ ܒܐܝܕܐ ܕܡܗܝܡ̈ܢܐ܂  61:10 ܘܐܡܼܪ ܡܥܘܟܢ ܩܕܡ ܡܠܟܐ ܘܩܕܡ ܪܘܪ̈ܒܢܐ܂ ܠܐ ܗܘܐ ܥܠ ܡܠܟܐ ܒܠܚܘܕ ܒܣܪܬ ܘܫܬܝ ܡܠܟܬܐ܂ ܐܠܐ ܥܠ ܟܠܗܘܢ ܪܒܪ̈ܒܢܐ܂ ܘܥܠ ܟܠܗܘܢ ܥܡܡ̈ܐ ܕܒܟܠܗܝܢ ܡܕ̈ܝܢܬܐ ܕܡܠܟܐ ܐܚܫܝܪܫ܂  71:10 ܘܟܕ ܢܦܘܩ ܛܐܒܐ ܡܠܬܐ ܗܕܐ ܥܠ ܟܠܗܝܢ ܢܫ̈ܐ܃ ܢܗ̈ܘܝܢ ܫܝ̈ܛܢ ܘܒܣܪ̈ܢ ܓܒܪ̈ܝܗܝܢ ܒܥܝܢ̈ܝܗܝܢ܂ ܘܢܗ̈ܘܝܢ ܐܡܿܪ̈ܢ ܕܡܠܟܐ ܐܚܫܝܪܫ ܦܩܕ ܠܡܥܠܘ ܠܘܫܬܝ ܡܠܟܬܐ ܩܕܡܘܗܝ܃ ܘܠܐ ܥܼܠܬ܂  81:10 ܝܘܡܢܐ ܢܐܡܪܘܢ ܪܘܪ̈ܒܢܐ ܕܦܿܪܣ ܘܕܡܕܝ ܕܫܡܥܼܘ ܦܬܓܡܗܿ ܕܡܠܟܬܐ ܡܼܢ ܟܠܗܘܢ ܪܘܪ̈ܒܢܐ ܕܡܠܟܐ܂ ܘܟܠܗܿ ܒܣܝܪܘܬܐ ܘܪܘܓܙܐ܂  91:10 ܐܢ ܥܠ ܡܠܟܐ ܫܦܝܪ ܢܦܘܩ ܦܬܓܡܐ ܕܡܠܟܘܬܐ܂ ܡܼܢ ܩܕܡܘܗܝ ܘܢܬܼܟܬܒ ܒܢܡܘܣ ܡܕܝ ܘܦܪܣ ܕܠܐ ܥܿܒܪ܂ ܘܬܘܒ ܠܐ ܬܥܿܘܠ ܘܫܬܝ ܡܠܟܬܐ ܠܘܬ ܡܠܟܐ ܐܚܫܝܪܫ܂ ܘܡܠܟܘܬܗ ܢܬܠ ܡܠܟܐ ܠܚܒܪܬܗܿ ܕܛܒܐ ܡܢܗܿ  02:10 ܘܢܫܬܿܡܥ ܦܬܓܡܐ ܕܡܠܟܐ܂ ܘܢܥܿܒܕ ܒܟܠܗܿ ܡܠܟܘܬܐ܂ ܡܛܠ ܕܪܒܐܗܝ܂ ܘܟܠܗ̈ܝܢ ܢܫ̈ܐ ܢܥܒܕ̈ܢ ܐܝܩܪܐ ܠܓܒܪ̈ܝܗܝܢ܂ ܡܼܢ ܪܒܐ ܘܥܕܡܐ ܠܙܥܘܪܐ܂  12:10 ܘܫܦܪ ܦܬܓܡܐ ܗܢܐ ܒܥܝ̈ܢܘܗܝ ܕܡܠܟܐ ܘܕܪܒܪ̈ܒܢܘܗܝ܂ ܘܥܼܒܕ ܡܠܟܐ ܐܝܟ ܦܬܓܡܗ ܕܡܥܘܟܢ܂  22:10 ܘܫܕܪ ܐܓܪ̈ܬܐ ܠܟܠܗܝܢ ܡܕ̈ܝܢܬܗ ܕܡܠܟܐ܂ ܠܡܕܝܢܬܐ ܐܝܟ ܟܬܒܗܼ܂ ܘܠܥܡܐ ܐܝܟ ܠܫܢܗ܂ ܠܡܗܘܐ ܟܠ ܓܒܪ ܫܠܝܛ ܒܒܝܬܗ܂ ܘܡܡܠܠ ܐܝܟ ܠܫܢ ܥܡܗ܃  10:20 ܘܒܬܪ ܡ̈ܠܐ ܗܠܝܢ܃ ܟܕ ܐܬܬܢܝܚܬ ܚܡܬܗ ܕܡܠܟܐ ܐܚܫܝܪܫ ܐܬܕܒܪܗܿ ܠܘܫܬܝ ܡܠܟܬܐ܂ ܘܠܟܠܡܕܡ ܕܥܒܕܬ܂ ܘܠܟܠܡܕܡ ܕܦܣܩ ܥܠܝܗܿ܂  20:20 ܘܐܡܪܘ ܠܗ ܥܠ̈ܝܡܘܗܝ ܕܡܠܟܐ ܘܡܫܡܫ̈ܢܘܗܝ ܢܒܼܥܘܢ ܠܡܠܟܐ ܥܠܝ̈ܡܬܐ ܕܫܦܝܪ̈ܢ ܒܚܙܘܗܝܢ܂  30:20 ܘܢܦܩܘܕ ܡܠܟܐ ܒܟܠܗ̈ܝܢ ܡܕ̈ܝܢܬܐ܂ ܘܢܟܢܫܘܢ ܟܠܗ̈ܝܢ ܥܠ̈ܝܡܬܐ ܒܬܘ̈ܠܬܐ ܕܫܦܝܪ̈ܢ ܒܚܙܘܗܝܢ ܠܒܝܬ ܢܫ̈ܐ܂ ܠܘܬ ܗܓܝ ܡܗܝܡܢܐ ܢܿܛܪ ܢܫ̈ܐ܂ ܘܢܬܠ ܬܨܒܝܬܗܝܢ܂  40:20 ܘܥܠܝܡܬܐ ܕܬܫܦܪ ܩܕܡ ܡܠܟܐ܂ ܬܡܠܟ ܚܠܦ ܘܫܬܝ܂ ܘܫܦܪܬܿ ܡܠܬܐ ܒܥ̈ܝܢܝ ܡܠܟܐ ܘܥܒܕ ܗܟܢܐ܂  50:20 ܘܓܒܪܐ ܝܘܕܝܐ ܐܝܬ ܗܘܐ ܒܫܘܫܢ ܒܝܪܬܐ܂ ܘܫܡܗ ܡܘܪܕܟܝ܂ ܒܪ ܝܐܝܪ܂ ܒܪ ܫܡܥܝ܂ ܒܪ ܩܝܫ܂ ܡܼܢ ܫܒܛܐ ܕܒܢܝܡܝܢ܂  60:20 ܕܓܠܝ ܡܢ ܐܘܪܫܠܡ܂ ܥܡ ܓܠܘܬܐ ܕܓܠܝܬ ܥܡ ܝܘܟܢܝܐ܂ ܡܠܟܐ ܕܝܗܘܕܐ ܕܓܠܝ ܢܒܘܟܕܢܨܪ ܡܠܟܐ ܕܒܒܝܠ܂  70:20 ܘܗܘܼܐ ܡܪܒܐ ܠܗܕܣ ܕܗܝ ܐܣܬܝܪ ܒܪܬ ܕܕܗ܂ ܡܛܠ ܕܠܝܬ ܗܘܐ ܠܗܼ ܐܒܐ ܘܐܡܐ܂ ܘܥܠܝܡܬܐ ܫܦܝܪ ܗܘܐ ܚܙܘܗܿ܂ ܘܫܦܝܪ ܗܘ ܐܩܘܒܠܗܿ܂ ܘܟܕ ܡܼܝܬܘ ܐܒܘܗܿ ܘܐܡܗܿ܂ ܢܣܒܗܿ ܡܘܪܕܟܝ ܒܪܬܐ܂  80:20 ܘܟܼܕ ܐܫܼܬܡܥ ܦܬܓܡܐ ܕܡܠܟܐ ܘܦܘܩܕܢܗ܂ ܘܟܕ ܡܬܟܢ̈ܫܢ ܒܬܘ̈ܠܬܐ ܣܓ̈ܝܐܬܼܐ ܠܫܘܫܢ ܒܝܪܬܐ܂ ܠܘܬ ܗܓܝ ܡܗܝܡܢܐ܂ ܐܬܕܒܪܬ ܐܦ ܐܣܬܝܪ ܠܒܝܬ ܡܠܟܐ܂ ܠܘܬ ܢܿܛܪ ܢ̈ܫܐ܂  90:20 ܘܫܦܪܬ ܥܠܝܡܬܐ ܒܥܝ̈ܢܘܗܝ܂ ܘܫܩܠܬ ܚܣܕܐ ܩܕܡܘܗܝ܂ ܘܣܪܗܒ ܥܠ ܬܨܒܝܬܗܿ ܘܥܠ ܡܢܘ̈ܬܗܿ ܠܡܬܠ ܠܗܿ܃ ܘܠܫܒ̈ܥ ܥܠ̈ܝܡܬܗܿ ܕܙܕ̈ܝܩܢ ܗܘ̈ܝ ܠܡܼܬܼܠ ܠܗܿ ܡܼܢ ܒܝܬܼ ܡܠܟܐ܂ ܘܦܼܪܫ ܠܗܿ ܘܠܥܠܝܡ̈ܬܗܿ ܛܿܒ ܡܼܢ ܟܠܗܝܢ ܢܫ̈ܐ܂  01:20 ܘܠܐ ܚܘܝܬ ܐܣܬܝܪ ܫܡܗܿ ܘܫܪܒܬܗܿ܂ ܡܛܠ ܕܡܘܪܕܟܝ ܦܩܕܗܿ ܗܘܐ ܕܠܐ ܬܚܘܝܢ܂  11:20 ܘܟܠܝܘܡ ܡܘܪܕܟܝ ܡܗܠܟ ܗܘܐ ܩܕܡ ܕܪܬ ܢܫ̈ܐ ܠܡܕܥ ܫܪܒܐ ܕܐܣܬܝܪ܂ ܘܡܢܐ ܘܬܥܒܕ ܠܗܿ܂  21:20 ܘܡܐ ܕܡܿܛܐ ܗܘܐ ܙܒܢܐ ܕܚܕܐ ܡܼܢ ܥܠܝܡ̈ܬܐ ܠܡܥܠ ܩܕܡ ܡܠܟܐ ܐܚܫܝܪܫ܃ ܡܐ ܕܫܠܡܘ ܠܗܿ ܬܪ̈ܥܣܪ ܝܘ̈ܡܬܐ ܐܝܟ ܢܡܘܣܐ ܕܢܫ̈ܐ܂ ܡܛܠܕܗܟܢܐ ܫ̈ܠܡܝܢ ܝܘ̈ܡܝ ܬܨܒܝܼܬܗܝܢ܂ ܫܬܐ ܝ̈ܘܡܝܢ ܕܡܫܚܐ ܕܡܘܪܐ܂ ܘܫܬܐ ܝ̈ܘܡܝܢ ܕܒܣܡܐ܂ ܘܒܬܨܒܝܼܬܐ ܕܢܫ̈ܐ܂  31:20 ܘܗܟܢܐ ܥܐܠܐ ܥܠܝܡܬܐ ܩܕܡ ܡܠܟܐ܂ ܘܟܠ ܡܕܡ ܕܐܡܪܐ ܡܬܝܗܼܒ ܠܗܿ܂ ܠܡܥܠ ܥܡܗܿ܂ ܡܼܢ ܒܝܬ ܢܫ̈ܐ ܘܥܕܡܐ ܠܒܝܬ ܡܠܟܐ܂  41:20 ܒܪܡܫܐ ܥܿܐܠܐ ܘܒܨܦܪܐ ܗܿܦܟܼܐ ܠܒܝܬ ܢܫ̈ܐ ܥܠ ܝܕ ܫܢܓܼܫܓܼܝܪ ܡܗܝܡܢܐ ܕܡܠܟܐ ܢܿܛܪ ܕܪ̈ܘܟܿܬܐ܂ ܘܬܘܒ ܠܐ ܥܐܠܐ ܩܕܡ ܡܠܟܐ܂ ܐܠܐ ܐܢ ܨܿܒܐ ܒܗܿ ܡܠܟܐ ܘܩܪܗܿ ܒܫܡܗܿ܂  51:20 ܘܟܕ ܡܛܐ ܙܒܢܗܿ ܕܐܣܬܝܪ ܒܪܬ ܐܒܝܚܠ ܕܕܗ ܕܡܘܪܕܟܝ܂ ܕܢܣܒܗܿ ܠܗ ܒܪܬܐ܃ ܠܡܥܿܠ ܩܕܡ ܡܠܟܐ ܠܐ ܒܥܬܿ ܡܕܡ ܐܠܐ ܡܕܡ ܕܐܡܿܪ ܗܓܝ ܡܗܝܡܢܐ ܢܿܛܪ ܢܫ̈ܐ܂ ܘܗܼܘܬ ܐܣܬܝܪ ܫܿܩܠܐ ܚܣܕܐ܂ ܒܥܝ̈ܢܝ ܟܠ ܕܚܙܝܝܗܿ܂  61:20 ܘܥܠܬ ܐܣܬܝܪ ܩܕܡ ܡܠܟܐ ܐܚܫܝܪܫ ܠܒܝܬ ܡܠܟܐ܂ ܒܝܪܚܐ ܕܥܣܪ̈ܐ ܕܗܼܘ ܟܢܘܢ ܐܚܪܝ܂ ܒܫܢܬ ܐܪ̈ܒܥ ܠܡܠܟܘܬܗ܂  71:20 ܘܪܚܡܗܿ ܡܠܟܐ ܠܐܣܬܝܪ ܛܿܒ ܡܼܢ ܟܠܗܝܢ ܢܫ̈ܐ܂ ܘܫܩܠܬ ܚܣܕܐ ܡܼܢ ܩܕܡܘܗܝ ܡܢ ܟܠܗܝܢ ܒܬܘ̈ܠܬܐ܂ ܘܩܒܠܬܼ ܬܐܓܐ ܕܡܠܟܘܬܼܐ ܒܪܝܫܗܿ܃ ܘܐܡܠܟܬ ܚܠܦ ܘܫܬܝ܂  81:20 ܘܥܼܒܕ ܡܠܟܐ ܡܫܬܝܐ ܪܒܐ ܠܟܠܗܘܢ ܪܒܪ̈ܒܢܘܗܝ܂ ܘܥܒܕ ܡܫܬܝܐ ܠܐܣܬܝܪ܂ ܘܢܝܿܚܐ ܠܡܕ̈ܝܢܬܐ ܥܼܒܕ܂ ܘܝܗܼܒ ܡܘܗ̈ܒܬܼܐ ܐܝܟܼ ܐܝܕܐ ܕܡܠܟܐ܂  91:20 ܘܟܕ ܡܬܟ̈ܢܫܢ ܒܬܘ̈ܠܬܐ ܕܬܪ̈ܬܝܢ ܙܒܢ̈ܝܢ܂ ܡܘܪܕܟܼܝ ܝܿܬܒ ܗܘܐ ܒܬܪܥܐ ܕܡܠܟܐ܂  02:20 ܘܠܐ ܡܚܘܝܐ ܐܣܬܝܪ ܫܪܒܬܗܿ ܘܥܡܗܿ ܐܝܟ ܕܦܩܕܗܿ ܡܘܪܕܟܼܝ܂ ܘܦܘܩܕܢܗ ܕܡܘܪܕܟܼܝ ܐܣܬܝܪ ܥܿܒܕܐ ܗܘܬ ܐܝܟ ܕܗܘܼܬܿ ܒܗܝܡܢܘܼܬܐ ܥܡܗ܂  12:20 ܘܒܝܘ̈ܡܬܼܐ ܗܿܢܘܢ ܡܘܪܕܟܼܝ ܝܬܼܒ ܗܘܐ ܒܬܼܪܥܐ ܕܡܿܠܟܐ܂ ܘܪܓܙܘ ܒܓܬܢ ܘܬܪܫ܂ ܬܪ̈ܝܢ ܡܗܝܡ̈ܢܘܗܝ ܕܡܠܟܐ ܢܛܪ̈ܝ ܬܪܥܐ܂ ܘܒܥܘ ܠܡܘܫܛܘ ܐܝܕ̈ܝܐ ܠܡܠܟܐ ܐܚܫܝܪܫ܂  22:20 ܘܐܬܓܠܝܬܼ ܡܠܬܐ ܠܡܘܪܕܟܝ ܘܓܠܗܿ ܠܐܣܬܝܪ ܡܠܟܬܼܐ ܘܐܡܼܪܬ ܐܣܬܝܪ ܠܡܠܟܐ܂ ܒܫܡ ܡܘܪܕܟܼܝ܂  32:20 ܘܐܬܥܩܒܬ ܡܠܬܐ ܘܐܫܬܟܚܬ ܘܐܙܕܩܦܼܘ ܬܪ̈ܝܗܘܢ ܥܠ ܙܩܝ̈ܦܐ܂ ܘܠܐ ܟܬܒܘ ܒܣܦܪ ܝܘܡ̈ܬܐ ܩܕܡ ܡܠܟܐ܃  10:30 ܘܒܬܪ ܡ̈ܠܐ ܗܠܝܢ ܐܘܪܒ ܡܠܟܐ ܐܚܫܝܪܫ ܠܗܡܢ ܒܪ ܗܡܕܬ ܐܓܓܝܐ ܘܐܪܝܡ ܟܘܪܣܝܗ ܠܥܠ ܡܼܢ ܟܠܗܘܢ ܪܘ̈ܪܒܢܐ ܕܥܡܗ܂  20:30 ܘܟܼܠܗܘܢ ܥܒܿ̈ܕܐ ܕܡܠܟܐ ܕܒܬܪܥܐ ܕܡܠܟܐ ܒܪܟܼܝܢ ܗܘܘ ܘܣܓܕܝܢ ܠܗܡܢ܂ ܡܛܠܕܗܟܼܢܐ ܦܩܕ ܥܠܘܗܝ ܡܠܿܟܐ܂ ܘܡܘܪܕܟܼܝ ܠܐ ܒܪܟ ܗܘܐ ܘܣܿܓܼܕ܂  30:30 ܘܐܡܿܪܝܢ ܥܒܼܕ̈ܐ ܕܡܠܟܐ ܒܬܼܪܥܐ ܕܡܠܟܐ ܠܡܘܪܕܟܼܝ܃ ܠܡܢܐ ܥܿܒܕ ܐܢܬ ܥܠ ܦܘܩܕܢܐ ܕܡܠܟܐ܂  40:30 ܘܟܕ ܐܡܪܝܢ ܗܘܘ ܒܟܠ ܝܘܡ ܘܠܐ ܫܿܡܥ ܗܘܐ ܠܗܘܢ܂ ܚܘܝܘ ܠܗܡܢ ܕܢܕܥܘܢ ܐܢ ܫܪܝܪ̈ܢ ܡ̈ܠܘܗܝ ܕܡܘܪܕܟܼܝ܂ ܡܛܠ ܕܚܘܝ ܐܢܘܢ ܕܝܘܕܝܐ ܗܘ܂  50:30 ܘܚܼܙܐ ܗܡܢ ܕܡܘܪܕܟܼܝ ܠܐ ܒܪܟܼ ܗܘܐ ܘܣܓܕ ܠܗ܂ ܘܐܬܼܡܠܝ ܗܡܢ ܚܡܬܐ ܥܠ ܡܘܪܕܟܼܝ܂  60:30 ܘܒܨܝܪܐ ܗܘܬ ܥܒܝܕܬܐ ܕܢܘܫܛ ܐܝܕܗ ܥܠ ܡܘܪܕܟܼܝ ܒܠܚܘܕܘܗܝ܂ ܡܛܠܕܚܘܝܘܗܝ ܥܡܗ ܕܡܘܪܕܟܼܝ܂ ܘܒܥܐ ܗܡܢ ܠܟܠܗܘܢ ܝܘܕ̈ܝܐ ܕܒܟܠܗܼ ܡܠܟܘܬܗ ܕܐܚܫܝܪܫ ܥܡܗ ܕܡܘܪܕܟܝ܂  70:30 ܒܝܪܚܐ ܩܕܡܝܐ ܕܗܘ ܢܝܣܢ ܒܫܢܬ ܬܪ̈ܬܥܣܪܐ ܕܡܠܟܐ ܐܚܫܝܪܫ܂ ܐܪܡܝ ܦ̈ܨܐ܂ ܘܗ̈ܘܝ ܦ̈ܨܐ ܩܕܡ ܗܡܢ܂ ܡܼܢ ܝܘܡ ܠܝܘܡ܂ ܘܡܼܢ ܝܪܚ ܠܝܪܚ܂ ܒܝܪܚܐ ܕܬܪ̈ܥܣܪ ܕܗܼܘ ܐܕܪ܂  80:30 ܐܡܼܪ ܗܡܢ ܠܡܠܟܐ ܐܚܫܝܪܫ܂ ܐܝܼܬ ܥܡܐ ܡܒܕܪ ܘܡܒܙܩ ܒܟܠܗܝܢ ܡܕ̈ܝܢܬܗ ܕܡܠܟܐ ܐܚܫܝܪܫ܂ ܢܡܘܣ̈ܝܗܘܢ ܦܪܝܫܝܢ ܡܼܢ ܟܠ ܥܡ܂ ܘܢܡܘܣܐ ܕܡܠܟܐ ܠܐ ܥܿܒܕܝܢ܂ ܘܠܡܠܟܐ ܠܐ ܘܿܠܐ ܕܢܫܒܘܩ ܐܢܘܢ܂  90:30 ܐܢ ܥܠ ܡܠܟܐ ܠܐ ܫܦܝܪ ܢܟܬܘܒ ܕܢܼܐܒܕܘܢ܂ ܘܥܣܪ̈ܐ ܐܠܦܝ̈ܢ ܟܟܪ̈ܐ ܕܟܼܣܦܐ ܐܬܩܿܘܠ܃ ܥܠ ܐܝܼܕܐ ܕܥܒܕ̈ܝ ܥܒܿܕܐ ܠܡܥܠܘ ܠܓܙܐ ܕܡܠܟܐ܂  01:30 ܫܩܼܠ ܡܠܟܐ ܥܙܩܬܐ ܡܼܢ ܥܝܕܗ ܘܝܗܼܒ ܠܗܡܢ ܒܪ ܗܡܕܬ ܐܓܓܝܐ ܒܥܠܕܒܒܐ ܕܝܘܕ̈ܝܐ܂  11:30 ܘܐܡܼܪ ܡܠܟܐ ܟܿܣܦܟܼ ܝܗܝܒ ܠܟ܂ ܘܥܡܐ܂ ܠܡܥܒܕ ܠܗ ܟܠ ܡܕܡ ܕܫܦܝܪ ܒܥܝܢ̈ܝܟ܂  21:30 ܘܐܬܩܪܝ ܣܦܪܐ ܕܡܠܟܐ ܒܝܘܡܐ ܗܘܿ܂ ܒܝܪܚܐ ܩܕܡܝܐ ܒܬܠܬܥܣܪ̈ܐ ܒܗ ܒܝܪܚܐ ܐܬܟܬܒ ܟܠܡܕܡ ܕܦܩܕ ܗܡܢ ܠܪ̈ܒܚܝܠܐ ܕܡܠܟܐ ܘܠܡܪ̈ܘܬܐ ܕܒܟܠ ܡܕܝܢܐ ܘܡܕܝܢܐ܂ ܘܠܪܒܪ̈ܒܢܝ ܥܡܡ̈ܐ܂ ܡܕܝܢܬܐ ܐܝܟ ܟܬܒܗܿ ܘܠܥܡܐ ܐܝܟ ܠܫܢܗ܂ ܒܫܡ ܡܠܟܐ ܐܚܫܝܪܫ܂ ܐܬܼܟܿܬܼܒ ܘܐܬܚܬܡ ܒܥܙܩܬܐ ܕܡܠܟܐܿ  31:30 ܘܐܫܬܕܪ ܐܓܪ̈ܬܐ ܒܝܕ ܪ̈ܗܛܐ ܠܟܠܗܝܢ ܡܕ̈ܝܢܬܐ ܕܡܠܟܐ܂ ܠܡܚܼܪܒ ܘܠܡܩܼܛܠ ܘܠܡܘܒܕܘ ܠܟܠܗܘܢ ܝܘܕ̈ܝܐ ܡܼܢ ܥܠܝ̈ܡܐ ܘܥܕܡܐ ܠܣ̈ܒܐ܂ ܘܛܠ̈ܝܐ ܘܢܫ̈ܐ ܒܚܕ ܝܘܡ ܒܬܠ̈ܬ ܥܣܪ̈ܐ ܒܝܪܚܐ ܐܕܪ܂ ܘܢܟܼܣ̈ܝܗܘܢ ܠܒܙܬܐ܂ ܒܚܕ ܝܘܡ ܒܝܪܚ ܐܕܪ ܒܬܠܬ ܥܣܪ̈ܐ ܐܬܟܬܒ܂  41:30 ܘܦܪܫܓܼܢܗ ܕܟܬܒܐ ܐܬܝܗܒ ܒܟܼܠ ܡܕܝܢܐ ܘܡܕܝܢܐ܂ ܘܦܩܼܕ ܠܟܠܗܘܢ ܥܡ̈ܡܐ܂ ܕܢܗܘܼܘܢ ܡܛܝ̈ܒܐ ܠܝܘܡܐ ܗܢܐ܂  51:30 ܘܪܗ̈ܛܐ ܢܦܩܘ ܡܣܪܗܒܝܢ ܒܦܘܩܕܢܐ ܕܡܠܟܐ܂ ܘܦܬܓܼܡܐ ܐܬܼܦܼܩܕ ܒܫܘܫܢ ܒܝܪܬܐ܂ ܘܡܠܟܐ ܘܗܡܢ ܐܣܬܡܟܼܘ ܠܡܫܬܐ ܐܟܚܕܐ܂ ܘܡܕܝܢܬܐ ܫܘܫܢ ܐܫܬܓܼܫܬ܀  10:40 ܘܡܘܪܕܟܼܝ ܝܕܥ ܟܠܡܕܡ ܕܐܬܼܥܒܕ ܘܨܪܝ ܡܘܪܕܟܝ ܠܒܘ̈ܫܘܗܝ ܘܐܬܟܼܒܢ ܣܩܐ ܘܐܬܼܬܦܝܠ ܒܩܛܡܐ܂ ܘܢܦܩ ܡܝܠܠ ܒܓܘ ܡܕܝܢܬܐ ܝܠܠܬܐ ܪܒܬܐ ܘܡܪܝܪܬܐ܂  20:40 ܘܐܬܼܐ ܥܕܡܐ ܠܬܪܥܐ ܕܡܠܟܐ܂ ܘܠܝܬ ܗܘܐ ܢܡܘܣܐ ܕܐܢܫ ܢܠܒܫ ܣܩܐ ܘܢܼܐܬܼܐ ܠܬܪܥܐ ܕܡܠܟܐ܂  30:40 ܘܒܟܼܠ ܡܕܝܢܐ ܟܕ ܕܡܛܝ ܦܬܓܡܐ ܕܡܠܟܐ ܗܘܐ ܐܒܠܐ ܪܒܐ ܠܝܘܕ̈ܝܐ܂ ܘܨܘܡܐ ܘܒܟܼܬܐ܂ ܘܡܪ̈ܩܕܬܼܐ ܘܣܩܐ ܘܩܛܡܐ ܡܟܿܟ ܠܣ̈ܓܝܐܐ܂  40:40 ܘܥܠܼܘ ܡܗܝܡ̈ܢܝܗܿ ܕܝܠܗܿ ܕܐܣܬܝܪ ܘܚܘܝܘܗܿ܂ ܘܐܬܬܙܝܥܬ ܡܠܟܬܐ ܛܒ܂ ܘܫܕܪܬ ܡ̈ܐܢܐ ܠܡܠܒܫܘܬܗ ܠܡܘܪܕܟܝ܂ ܘܠܡܫܠܚܘ ܣܩܐ ܡܢܗ ܘܠܐ ܩܒܠ܂  50:40 ܘܩܪܬ ܐܣܬܝܪ ܠܗܬܢ ܡܗܝܡܢܐ ܡܼܢ ܡܗ̈ܝܡܢܐ ܕܡܠܟܿܐ܂ ܕܩܐܡ ܩܕܡܝܗܿ܂ ܘܦܩܕܬܗ ܠܘܬ ܡܘܪܕܟܝ܃ ܕܬܕܥ ܕܡܢܐܗܝ ܗܕܐ ܘܥܠ ܡܢܐ܂  60:40 ܘܢܦܼܩ ܗܬܢ ܠܘܬ ܡܘܪܕܟܝ ܠܫܘ̈ܩܐ ܕܡܕܝܢܬܐ܂ ܩܕܡ ܬܪܥܐ ܕܡܠܟܐ܂  70:40 ܘܚܘܝܗ ܡܘܪܕܟܼܝ ܟܠܡܕܡ ܕܓܕܫ ܠܗ܂ ܘܚܘܫܒܢܐ ܕܟܼܣܦܐ ܕܐܡܼܪ ܗܡܢ ܠܡܬܩܠ܂ ܠܡܥܠܘ ܠܒܝܬܓܙܐ ܥܠ ܝܘܕ̈ܝܐ ܕܢܐܒܕܘܢ܂  80:40 ܘܦܪܫܓܢܐ ܕܣܝܼܡ ܒܫܘܫܢ ܒܝܪܬܐ ܝܗܒܼܗ ܠܗ ܕܢܚܘܐ ܠܐܣܬܝܪ܂ ܘܢܦܩܕܝܗܿ ܕܬܥܘܠ ܠܘܬ ܡܠܟܐ ܘܬܒܥܐ ܡܢܗ܃ ܘܬܼܬܼܟܿܫܦܝ ܠܗ ܥܠ ܥܡܐ܂  90:40 ܘܥܼܠ ܗܬܢ ܘܐܡܼܪ ܠܐܣܬܝܪ ܡܠܘ̈ܗܝ ܕܡܘܪܕܟܼܝ܂  01:40 ܘܐܡܪܬ ܐܣܬܝܪ ܠܗܬܼܢ܂ ܘܦܩܕܬܿܗ ܠܘܬ ܡܘܪܕܟܼܝ ܠܡܼܐܡܪ܂  11:40 ܟܠܗܘܢ ܥܒܕ̈ܐ ܕܡܠܟܐ ܝܿܕܥܝܢ܂ ܕܟܼܠ ܓܒܪܐ ܐܘܿ ܐܢܬܿܬܼܐ ܕܥܿܐܠ ܩܕܡ ܡܠܟܐ ܠܕܪܬܐ ܓܿܘܝܬܐ ܐܝܢܐ ܕܠܐ ܡܬܦܩܕ ܚܕܐܗܝ ܐܬܐ ܕܐܬܐ ܠܡܬܩܛܠܘ܂ ܠܒܼܪ ܡܼܢ ܡܿܢ ܕܡܘܫܛ ܠܗ ܡܠܟܐ ܫܒܛܐ ܕܕܗܒܐ ܘܚܿܝܐ܂ ܘܐܢܿܐ ܠܐ ܐܬܩܿܪܝܬ ܠܡܥܼܠ ܩܕܡ ܡܠܟܐ ܗܐ ܬܠ̈ܬܐ ܝܘܡ̈ܝܢ  21:40 ܘܚܘܝ ܠܡܘܪܕܟܝ ܡܠ̈ܝܗܿ ܕܐܣܬܝܪ܂  31:40 ܘܐܡܪ ܡܘܪܕܟܝ ܐܡܪ ܠܗܼ ܠܐܣܬܝܪ܂ ܠܐ ܬܣܒܪܝ ܒܢܦܫܟܼܝ܃ ܕܟܕ ܒܝܬ ܡܠܟܐ ܐܢܬܿܝ܃ ܡܬܼܦܿܠܛܐ ܐܢܬܝ ܡܼܢ ܟܠܗܘܢ ܝܘܕ̈ܝܐ܃  41:40 ܐܢ ܬܫܬܩܝܢ ܒܙܒܢܐ ܗܢܐ܂ ܪܘܚܬܐ ܘܦܘܪܩܢܐ ܗܿܘܐ ܠܝܘܕ̈ܝܐ ܡܼܢ ܕܘܟܐ ܐܚܪܢܐ ܘܐܢܬܿܝ ܘܒܝܬ ܐܒܘܟܝ ܐܒܿܕ ܐܢܬܿܝ܂ ܘܡܿܢܘ ܝܿܕܥ܃ ܐܢ ܡܛܠܗܢܐ ܙܒܢܐ ܐܬܩܪܝܬܝ ܘܐܬܩܪܒܬܝ ܠܡܠܟܘܬܐ܂  51:40 ܘܐܡܪܬ ܐܣܬܝܪ ܐܡܼܪ ܠܡܘܪܕܟܼܝ܂  61:40 ܙܠ ܟܢܫ ܠܟܠܗܘܢ ܝܘܕ̈ܝܐ ܕܐܝܬܿ ܒܫܘܫܢ ܒܝܪܬܐ܂ ܘܨܘܼܡܘ ܥܠܝ܂ ܘܠܐ ܬܐܟܼܠܘܢ ܘܠܐ ܬܫܬܼܘܢ ܬܠ̈ܬܐ ܝܘܡܝܢ ܠܠܝܐ ܘܐܝܡܡܐ܂ ܘܐܦ ܐܢܿܐ ܘܥܠܝ̈ܡܬܝ ܐܨܿܘܡ ܗܟܼܢܐ܂ ܗܝܕܝܢ ܐܥܘܿܠ ܩܕܡ ܡܠܟܐ ܕܠܐ ܒܢܡܘܣܝ܂ ܘܐܢ ܥܒܿܕܬ ܥܒܿܕܬܼ܂  71:40 ܘܐܙܼܠ ܡܘܪܕܟܝ ܘܥܼܒܕ ܟܠܡܕܡ ܕܫܠܚܬ ܠܗ ܐܣܬܝܼܪ܃  10:50 ܘܒܝܘܡܐ ܬܠܝܬܝܐ ܠܒܫܬ ܐܣܬܝܪ ܠܒܘܫܐ ܕܡܠܟܘܬܐ܂ ܘܩܡܬܼ ܒܕܪܬܐ ܓܘܝܬܐ ܕܒܝܬܼ ܡܠܟܐ܂ ܠܘܩܒܠ ܒܝܬ ܡܠܟܐ܂ ܘܡܠܟܐ ܝܿܬܒ ܗܘܐ ܒܟܘܪܣܝܐ ܕܡܠܟܘܬܐ܂ ܠܘܩܒܠ ܬܪܥܐ ܕܒܝܬܐ܂  20:50 ܘܟܼܕ ܚܙܐ ܡܠܟܐ ܠܐܣܬܝܪ ܡܠܟܬܐ ܕܩܝܡܐ ܒܕܪܬܐ ܘܫܩܠܬ ܚܣܕܐ ܩܕܡܘܗܝ܂ ܘܐܘܫܛ ܡܠܟܐ ܥܠ ܐܣܬܝܪ ܫܒܛܐ ܕܕܗܒܐ ܕܒܐܝܕܗ܂ ܘܩܪܒܬ ܐܣܬܝܪ ܘܐܚܕܬ ܒܪܝܫܗ ܕܫܒܛܐ ܕܕܗܒܐ܂  30:50 ܘܐܡܼܪ ܠܗܿ ܡܠܟܿܐ ܡܐ ܠܟܼܝ ܐܣܬܝܪ ܡܠܟܬܼܐ ܘܡܢܐܗܝ ܒܥܘܬܼܟܼܝ ܥܕܡܐ ܠܦܠܓܗܿ ܕܡܠܟܘܬܼܝ ܬܬܝܗܒ ܠܟܼܝ܂  40:50 ܘܐܡܼܪܬ ܐܣܬܝܪ܂ ܐܢ ܥܠ ܡܠܟܐ ܫܦܝܪ ܢܼܐܬܐ ܡܠܟܐ ܘܗܡܢ ܠܡܫܬܝܐ ܕܥܿܒܕܬ ܠܗ܂  50:50 ܘܐܡܪ ܡܠܟܐ ܒܥܓܼܠ ܚܼܙܘ ܠܗܡܢ܂ ܢܥܼܒܕ ܐܝܟ ܕܐܡܿܪܐ ܐܣܬܝܪ܂ ܘܐܬܼܐ ܡܠܟܐ ܘܡܗܢ ܠܡܫܬܝܐ܂  60:50 ܘܐܡܪ ܡܠܟܐ ܠܐܣܬܝܪ ܒܡܫܬܝܐ ܕܚܡܪܐ ܡܢܐ ܫܐܠܬܼܟܼܝ ܬܬܝܗܒ ܠܟܼܝ܂ ܘܡܢܐܗܝ ܒܥܘܬܼܟܝ܂ ܥܕܡܐ ܠܦܠܓܗܿ ܕܡܠܟܘܬܐ ܬܬܝܼܗܒ ܠܟܼܝ܂  70:50 ܘܥܢܬ ܐܣܬܝܪ ܘܐܡܪܬ ܫܐܠܬܝ ܘܒܥܘܬܝ܂  80:50 ܐܢ ܐܫܟܿܚܬ ܪܚ̈ܡܐ ܒܥܝ̈ܢܝܟ ܡܠܟܐ܂ ܘܐܢ ܥܠܝܟܼ ܡܠܟܐ ܫܦܝܪ܂ ܕܬܼܬܼܠ ܠܝ ܫܐܠܿܬܝ ܘܬܼܥܒܕ ܠܝ ܒܥܘܬܝ܃ ܢܐܬܼܐ ܡܠܟܐ ܘܗܡܢ ܠܡܫܬܝܐ ܕܐܥܿܒܕ ܠܗܘܢ ܡܚܪ܂ ܐܝܟ ܦܬܓܼܡܐ ܕܡܠܟܐ܂  90:50 ܘܢܦܼܩ ܗܡܿܢ ܒܝܘܡܐ ܗܿܘ ܚܿܕܐ ܘܦܨܝܚ ܒܠܒܗ܂ ܘܟܼܕ ܚܙܝܗܝ ܗܡܢ ܠܡܘܪܕܟܼܝ ܕܝܿܬܒ ܒܬܪܥܐ ܕܡܠܟܐ܃ ܘܠܐ ܩܼܡ ܘܠܐ ܐܬܬܙܼܝܥ ܡܢܗ܂ ܐܬܡܠܝ ܗܡܢ ܚܡܼܬܐ ܥܠ ܡܘܪܕܟܝ܂  01:50 ܘܐܬܬܼܦܝܪ ܗܡܢ ܘܐܙܼܠ ܠܒܝܬܗ܂ ܘܫܕܪ ܐܝܼܬܝܘ ܠܟܠܗܘܢ ܪ̈ܚܿܡܘܗܝ܂ ܘܠܙܪܫ ܐܢܬܿܬܼܗ܂  11:50 ܘܐܫܬܿܥܝ ܠܗܘܢ ܗܡܢ ܐܝܩܪܐ ܕܥܘܬܪܗ ܘܣܘܓܐܐ ܕܒܢܘ̈ܗܝ܂ ܘܕܐܘܪܒܗ ܡܠܟܐ܂ ܘܐܩܝܡܗ ܥܠ ܪܘܪ̈ܒܢܐ܂ ܘܥܠ ܟܠ ܥܒܕ̈ܝ ܡܠܟܐ܂  21:50 ܘܐܡܼܪ ܗܡܢ܂ ܘܐܦܠܐ ܠܐܢܫ ܐܥܠܬ ܐܣܬܝܪ ܥܡ ܡܠܟܐ ܐܠܐ ܐܢ ܠܝ܂ ܘܐܦ ܡܚܪ ܡܙܡܢ ܐܢܐ ܠܗܿ ܥܡ ܡܠܟܐ  31:50 ܘܗܢܐ ܟܠܗ ܠܐ ܫܿܘܐ ܠܝ ܒܟܠ ܫܥܬܼܐ ܕܚܿܙܐ ܐܢܼܐ ܠܗ ܠܡܘܪܕܟܼܝ ܝܘܕܝܐ ܕܝܿܬܼܒ ܒܬܪܥܐ ܕܡܠܟܐ܂ ܕܠܐ ܙܿܐܥ ܡܼܢ ܩܕܡܝ܃  41:50 ܘܐܡܪܬ ܠܗ ܙܪܫ ܐܢܬܬܗ ܘܟܠܗܘܢ ܪ̈ܚܡܘܗܝ܂ ܢܥܒܕܘܢ ܩܝܣܐ ܕܪܘܡܗ ܚܡ̈ܫܝܢ ܐܡ̈ܝܼܢ܂ ܘܒܨܦܿܪܐ ܐܡܼܪ ܠܡܠܟܐ܂ ܘܢܬܠܘܢܝܗܝ ܠܡܘܪܕܟܝ ܥܠܘܗܝ܂ ܘܥܘܠ ܠܡܫܬܝܐ ܥܡ ܡܠܟܐ ܟܕ ܚܿܕܐ ܐܢܬ܂ ܘܫܦܪܬ ܡܠܬܐ ܒܥܝ̈ܢܘܗܝ ܕܗܡܢ ܛܒ܂ ܘܥܒܼܕ ܩܝܣܐ܀  10:60 ܘܒܠܠܝܐ ܗܘܿ ܦܪܕܬ ܫܢܬܗ ܕܡܠܟܐ܂ ܘܐܡܼܪ ܠܡܥܠܘ ܣܦܪ ܥܘܗܕ̈ܢܐ ܕܡ̈ܠܐ ܕܝܘܡ̈ܬܼܐ ܘܗܘܼܘ ܩܿܪܝܢ ܩܪ̈ܝ ܩܕܡ ܡܠܟܿܐ܂  20:60 ܘܐܫܬܿܟܿܚ ܕܟܬܝܼܒ ܕܚܘܝ ܡܘܪܕܟܝ ܥܠ ܒܓܬܢ ܘܬܪܫ ܬܪ̈ܝܢ ܡܗܝܡ̈ܢܐ ܕܡܠܟܐ ܢܿܛܪ̈ܝ ܬܪܥܐ܂ ܕܒܥܼܘ ܕܢܘܫܛܘܢ ܐܝܕ̈ܝܗܘܢ ܥܠ ܡܠܟܐ ܐܚܫܝܪܫ܂  30:60 ܘܐܡܼܪ ܡܠܟܐ ܡܢܐ ܐܬܼܥܒܕ ܐܝܩܪܐ ܘܪܒܘܬܐ ܠܡܘܪܕܟܝ ܥܠ ܗܕܐ܂ ܐܡܿܪܝܢ ܠܗ ܥܒܼܕ̈ܘܗܝ ܠܡܠܟܐ ܘܡܫܡ̈ܫܢܘܗܝ܂ ܠܐ ܐܬܥܼܒܕ ܠܗ ܡܕܡ܂  40:60 ܘܐܡܼܪ ܡܠܟܐ ܡܢܘ ܒܕܪܬܐ܂ ܘܗܡܢ ܐܬܼܐ ܠܒܝܬ ܡܿܠܟܐ ܠܕܪܬܐ ܒܪܝܬܐ܂ ܕܢܼܐܡܪ ܠܡܠܟܐ ܕܢܬܠܐ ܠܡܘܪܕܟܼܝ ܥܠ ܩܝܣܐ ܕܐܬܩܢ ܠܗ܂  50:60 ܘܐܡܿܪܝܢ ܠܗ ܥܠܝ̈ܡܘܗܝ ܠܡܠܟܐ܂ ܗܐ ܗܡܢ ܩܼܐܡ ܒܕܪܬܐ܂ ܘܐܡܼܪ ܡܿܠܟܐ܂ ܢܥܘܼܠ܂  60:60 ܘܥܼܠ ܗܡܢ ܘܐܡܼܪ ܠܗ ܡܠܟܐ܂ ܡܢܐ ܘܿܠܐ ܠܡܥܒܕ ܠܓܒܪܐ܃ ܕܡܠܟܐ ܨܿܒܐ ܒܐܝܼܩܪܗ܂ ܘܐܡܼܪ ܗܡܢ ܒܠܒܗ܂ ܠܡܢܘ ܨܿܒܐ ܡܠܟܐ ܠܡܥܒܕ ܐܝܩܪܐ ܝܬܝܪ ܡܼܢ ܕܝܠܝ܂  70:60 ܘܐܡܪ ܗܡܢ ܠܡܠܟܐ ܠܓܒܪܐ ܕܡܿܠܟܐ ܨܿܒܐ ܒܐܝܩܪܗ܂  80:60 ܢܝܬܘܢ ܠܒܘ̈ܫܐ ܕܡܠܟܘܬܐ ܕܠܒܼܫ ܡܠܟܐ܂ ܘܣܘܣܝܐ ܕܪܟܼܒ ܥܠܘܗܝ ܡܠܟܐ܂ ܟܕ ܐܬܬܣܝܡ ܬܣܝܡ ܬܓܼܐ ܕܡܠܟܘܼܬܼܐ ܒܪܝܫܗ܂  90:60 ܘܢܬܝܼܗܒ ܠܒܘܫܐ ܘܣܘܣܝܐ ܠܚܕ ܡܼܢ ܚܐܪ̈ܐ ܕܡܠܟܐ ܦܪܬܘ̈ܝܐ܂ ܘܢܠܼܒܫܝܘܗܝ ܠܓܒܪܐ ܕܡܠܟܐ ܨܿܒܐ ܒܐܝܩܪܗ܂ ܘܢܪܟܼܒܘܢܗ ܥܠ ܣܘܣܝܐ ܘܢܚܕܪܘܢܗ ܒܫܘ̈ܩܐ ܘܢܩܼܪܘܢ ܩܼܕܡܘܗܝ ܗܟܢܐ ܢܬܼܥܒܕ ܠܓܒܪܐ ܕܡܠܟܐ ܨܿܒܐ ܒܐܝܩܪܗ܂  01:60 ܘܐܡܼܪ ܡܠܟܐ ܠܗܡܢ ܒܥܓܠ ܣܒ ܠܒܘܫܐ܂ ܘܕܒܼܪ ܣܘܣܝܐ ܐܝܟܼ ܕܐܡܼܪܬ܂ ܘܥܒܕ ܗܟܢܐ ܠܡܘܪܕܟܝ ܝܘܕܝܐ܂ ܕܝܿܬܼܒ ܒܬܪܥܐ ܕܡܠܟܐ܂ ܘܠܐ ܬܼܒܨܪ ܡܠܬܐ ܡܼܢ ܟܠ ܡܕܡ ܕܐܡܼܪܬ  11:60 ܘܢܣܒ ܗܡܢ ܠܒܘ̈ܫܐ܂ ܘܕܒܪ ܣܘܣܝܐ ܘܠܒܼܫܗ ܠܡܘܪܕܟܼܝ ܘܐܟܪܟܗ ܒܫܘ̈ܩܐ ܕܡܕܝܢܬܐ܂ ܘܩܿܪܐ ܩܕܡܘܗܝ܂ ܗܟܼܢܐ ܢܬܥܼܒܕ ܠܓܼܒܪܐ ܕܡܠܟܐ ܨܿܒܐ ܒܐܝܩܪܗ܂  21:60 ܘܐܬܼܐ ܡܘܪܕܟܼܝ ܠܬܼܪܥܐ ܕܡܠܟܐ܂ ܘܗܡܢ ܐܙܼܠ ܠܒܼܝܬܗ ܟܕ ܐܒܼܝܠ ܘܡܚܦܝ ܪܝܫܗ܂  31:60 ܘܐܫܬܥܝ ܗܡܢ ܠܙܪܫ ܐܢܬܿܬܼܗ ܟܠܡܕܡ ܕܓܕܫ ܠܗ܂ ܘܐܡܿܪܝܢ ܠܗ ܪ̈ܚܿܡܘܗܝ ܘܙܪܫ ܐܢܬܿܬܼܗ܂ ܐܢ ܡܼܢ ܙܪܥܐ ܗܘ ܕܝܘܕܝܐ ܡܘܪܕܟܼܝ ܘܫܪܝܬ ܠܡܦܼܠ ܩܕܡܘܗܝ܂ ܕܠܐ ܡܨܐ ܐܢܬ ܚܝܠܗ܂ ܐܠܐ ܬܼܘܒ ܢܿܦܠ ܐܢܬ ܩܕܡܘܗܝ܂  41:60 ܘܟܕ ܗܘ ܡܡܠܠ ܥܡܗܘܢ ܡܛܝܘ ܪ̈ܗܛܐ ܕܡܠܟܐ܂ ܘܣܪܗܒܘܗܝ ܠܗܡܢ ܠܡܫܬܝܐ ܕܥܒܕܬ ܐܣܬܝܪ܀  10:70 ܘܥܼܠ ܡܠܟܐ ܘܗܡܢ ܠܡܫܬܝܐ ܕܥܒܕܬ ܐܣܬܿܝܪ ܡܠܟܬܐ܂  20:70 ܘܐܡܼܪ ܠܗܿ ܡܠܟܐ ܠܐܣܬܝܪ܂ ܐܦ ܒܗ ܒܝܘܡܐ ܗܿܘ ܕܡܫܬܝܐ ܕܚܡܪܐ ܡܢܐ ܗܝ ܫܐܠܬܼܟܼܝ ܘܒܥܘܬܼܟܼܝ ܥܕܡܐ ܠܦܠܓܗܿ ܕܡܠܟܘܬܼܝ ܢܬܥܼܒܕ ܠܟܼܝ܂  30:70 ܘܥܼܢܬ ܐܣܬܝܪ ܘܐܡܪܬ ܐܢ ܐܫܟܚܬ ܪ̈ܚܡܐ ܒܥ̈ܝܢܝܟ ܡܠܟܐ܂ ܘܐܢ ܥܠ ܡܠܟܐ ܫܦܝܪ ܬܬܝܗܒܝ ܢܦܫܝ ܒܫܐܠܬܝ܂ ܘܥܡܝ ܒܒܥܘܬܼܝ܂  40:70 ܡܛܠ ܕܐܙܕܒܢܢ ܐܢܿܐ ܘܥܡܝ ܠܩܛܠܐ܂ ܘܠܚܪܒܐ܂ ܘܠܐܒܕܢܐ܂ ܘܐܠܘ ܕܢܬܼܩܢܐ ܥܒܼܕ̈ܐ ܘܐܡܗ̈ܬܼܐ ܐܙܕܒܢܢ ܫܿܬܩܐ ܗܿܘܼܝܬ܂ ܠܐ ܓܿܝܪ ܫܿܠܐ ܒܥܠܕܒܒܐ ܕܢܗܪ ܠܡܠܟܐ  50:70 ܘܥܼܢܐ ܡܠܟܐ ܐܚܫܝܪܫ ܘܐܡܼܪ ܠܐܣܬܝܪ ܡܠܟܬܐ܂ ܡܢܘ ܗܢܐ ܐܘ ܐܝܢܘ ܕܐܬܬܪܝܼܡ ܠܒܼܗ ܕܢܥܼܒܕ ܗܟܢܐ܂  60:70 ܘܐܡܼܪܬ ܐܣܬܿܝܪ ܓܒܪܐ ܐܠܘܨܐ ܘܒܥܠܕܒܒܐ ܗܡܢ ܗܘ ܗܢܐ ܒܝܼܫܐ܂ ܘܗܡܢ ܐܬܼܬܿܙܝܥ ܡܼܢ ܩܕܡ ܡܠܟܐ ܘܡܠܟܬܼܐ܂  70:70 ܘܡܠܟܐ ܩܡ ܒܚܡܬܗ ܡܼܢ ܡܫܬܝܐ ܕܚܡܪܐ ܠܡܼܦܩ ܠܓܼܢܬ ܒܝܬܘܢܐ܂ ܘܗܡܢ ܩܼܡ ܕܢܼܒܥܐ ܥܠ ܢܦܫܗ܂ ܡܼܢ ܐܣܬܝܪ ܡܠܟܬܐ܂ ܡܛܠ ܕܚܼܙܐ ܕܓܼܪܡܬܼ ܠܗܿ ܥܠܘܗܝ ܒܝܫܬܐ ܡܼܢ ܡܠܟܐ܂  80:70 ܘܡܠܟܐ ܗܦܟ ܡܼܢ ܓܿܢܬܐ ܒܝܬܿܘܢܐ܂ ܠܒܼܝܬ ܡܫܬܝܐ ܕܚܡܪܐ܂ ܘܗܡܢ ܪܡܐ ܥܠ ܥܪܣܐ ܘܐܣܬܝܪ ܝܿܬܒܐ ܥܠܝܗܿ ܘܐܡܪ ܡܠܟܐ܂ ܘܐܦ ܠܡܨܥܪܘ ܠܡܠܟܬܐ ܥܡܝ ܒܓܘ ܒܝܬܐ܂ ܘܡܠܬܐ ܢܦܼܩܬ ܡܼܢ ܦܘܡܗ ܕܡܠܟܐ܂ ܘܐܦܼܘ̈ܗܝ ܕܗܡܢ ܐܬܚܦܝ܂  90:70 ܘܥܼܢܐ ܪܚܒܘܢܐ ܚܕ ܡܼܢ ܡܗܝܡ̈ܢܘܗܝ ܕܡܠܟܐ܂ ܘܐܡܼܪ ܩܕܡ ܡܠܟܐ܂ ܗܐ ܐܦ ܩܝܣܐ ܬܩܢ ܗܘܐ ܗܡܢ ܠܡܬܠܐ ܠܡܘܪܕܟܼܝ ܥܠܘܗܝ܂ ܥܠ ܕܐܡܪ ܫܦܝܪܬܐ ܥܠ ܡܠܟܐ܂ ܘܩܿܐܡ ܒܒܝܬܗ ܕܗܡܢ܂ ܪܘܡܗ ܚܡ̈ܫܝܢ ܐܡ̈ܝܢ܂ ܘܐܡܼܪ ܡܠܟܐ ܬܼܠܐܘܗܝ ܥܠܘܗܝ܂  01:70 ܘܬܠܐܘܗܝ ܠܗܡܢ ܥܠ ܩܝܣܐ ܕܬܩܢ ܠܗ ܠܡܘܪܕܟܼܝ ܘܚܡܬܗ ܕܡܠܟܐ ܐܬܼܬܿܢܝܚܬ܀  10:80 ܒܝܘܡܐ ܗܘ܂ ܘܝܗܒ ܡܠܟܐ ܐܚܫܝܪܫ ܠܐܣܬܝܪ ܡܠܟܬܼܐ ܒܝܬܗ ܕܗܡܢ ܒܥܠܕܒܒܐ ܕܝܘܕ̈ܝܐ܂ ܘܡܘܪܕܟܼܝ ܥܼܠ ܩܕܡ ܡܠܟܐ܂ ܡܛܠ ܕܓܠܬܼ ܐܣܬܝܪ ܡܢܐ ܗܘܼܐ ܠܗܿ܂  20:80 ܘܫܼܩܠ ܡܠܟܐ ܥܙܩܬܐ ܕܫܩܼܠ ܡܼܢ ܗܡܢ ܘܝܗܒܗ ܠܡܘܪܕܟܼܝ ܘܐܩܝܡܬܿܗ ܐܣܬܝܪ ܠܡܘܪܕܟܼܝ ܥܠ ܒܝܬܗ ܕܗܡܢ܂  30:80 ܘܗܦܟܬ ܐܣܬܝܪ ܘܡܠܠܬ ܩܕܡ ܡܠܟܐ ܘܢܦܠܬ ܥܠ ܪ̈ܓܠܘܗܝ ܘܒܥܝܐ ܘܡܬܟܫܦܐ ܠܗ ܕܢܥܒܕ ܒܝܼܫܬܐ ܕܗܡܿܢ ܐܓܿܓܿܝܐ ܘܡܚܫܒܬܐ ܕܐܬܚܼܫܒ ܥܠ ܝܘܕ̈ܝܐ  40:80 ܘܐܘܫܛ ܡܠܟܐ ܠܐܣܬܝܪ ܫܒܛܐ ܕܕܗܒܐ܂ ܘܩܪܒܬ ܠܗ ܐܣܬܝܪ܂  50:80 ܘܩܡܬ ܩܕܡ ܡܠܟܐ܂ ܘܐܡܼܪܬܼ ܐܢ ܥܠ ܡܠܟܐ ܫܦܝܪ܂ ܘܫܿܦܪ ܦܬܓܡܐ ܩܕܡ ܡܠܟܐ܂ ܘܐܢ ܐܫܿܟܚܬ ܪ̈ܚܡܐ ܒܥܝܢ̈ܘܗܝ܂ ܢܟܿܬܘܒ ܘܢܗܦܟ ܐܓܿܪ̈ܬܼܐ ܘܡܚ̈ܫܒܬܐ ܕܗܡܢ ܐܓܿܓܿܝܐ ܕܟܼܬܒ ܠܡܘܒܕܘ ܠܟܼܠܗܘܢ ܝܘܕ̈ܝܐ ܒܟܼܠܗܝܢ ܡܕ̈ܝܢܬܼܗ ܕܡܠܟܐ܂  60:80 ܐܝܟܿܢܐ ܓܿܝܪ ܡܨܝܐ ܐܢܐ ܕܐܚܿܙܐ ܒܒܝܫܬܐ ܕܬܓܕܫ ܠܥܡܝ܂ ܘܐܝܟܿܢܐ ܡܫܟܿܚܐ ܐܢܐ ܕܐܚܼܙܐ ܒܐܒܕܢܐ ܕܫܪܒܬܼܝ܂  70:80 ܘܐܡܼܪ ܡܠܟܐ ܐܚܫܝܪܫ ܠܐܣܬܝܪ ܡܠܟܬܐ܂ ܗܐ ܒܝܬܿܗ ܕܗܡܢ ܝܗܿܒܬ ܠܟܼܝ܂ ܘܠܗ ܬܠܼܘ ܥܠ ܩܝܣܐ܂ ܥܠ ܕܐܘܼܫܛ ܐܝܕܐ ܒܝܘܕ̈ܝܐ܂  80:80 ܘܐܢܬܿܘܢ ܥܠ ܝܘܕ̈ܝܐ ܐܝܟ ܕܫܦܝܪ ܒܥܝ̈ܢܝܟܼܘܢ ܒܫܡܐ ܕܡܠܟܐ ܚܬܿܘܡܘ ܒܥܙܩܬܐ ܕܡܠܟܐ܂ ܒܟܬܒܐ ܕܡܬܼܟܿܬܼܒ ܒܫܡ ܡܠܟܐ ܘܡܬܚܼܬܡ ܒܥܙܩܬܼܗ ܕܡܠܟܐ ܕܠܐ ܗܿܦܟ܂  90:80 ܘܐܬܩܪܝܘ ܣܦܪ̈ܐ ܕܡܠܟܐ ܒܙܒܢܐ ܗܘܿ ܒܝܪܚܐ ܬܠܝܬܝܐ ܕܗܼܘ ܚܙܝܪܢ܂ ܒܬܠ̈ܬܐ ܘܥܣܪ̈ܝܢ ܒܗ ܒܝܪܚܐ ܘܟܬܼܒܘ ܟܠ ܡܕܡ ܕܟܬܼܒ ܡܘܪܕܟܝ ܥܠ ܝܘܕ̈ܝܐ܂ ܠܪ̈ܒܝ ܚ̈ܝܠܐ ܘܠܡܪ̈ܘܬܐ ܘܠܪܒܼܪ̈ܒܢܐ ܕܡܕ̈ܝܢܬܐ܂ ܡܼܢ ܗܘܕ ܘܥܕܡܐ ܠܟܘܫ܂ ܡ̈ܐܐ ܘܥܣܪ̈ܝܢ ܘܫܒ̈ܥ ܡܕ̈ܝܢܢ܂ ܡܕܝܢܬܐ ܐܝܟ ܟܿܬܼܒܗܿ ܘܠܥܡܐ ܐܝܟ ܠܫܢܗ܂ ܘܠܝܘܕ̈ܝܐ ܐܝܟܼ ܟܿܬܼܒܗܘܢ܂ ܘܐܝܟ ܠܫܢܗܘܢ܂  01:80 ܘܐܬܟܬܒܘ ܒܫܡ ܡܠܟܐ ܐܚܫܝܪܫ܂ ܘܐܬܚܬܡ ܒܥܙܩܬܐ ܕܡܠܟܐ܂ ܘܫܕܪ ܐܓܿܪ̈ܬܼܐ ܒܝܕ ܪ̈ܗܛܐ܂ ܘܒܝܕ ܐܣܦܘ̈ܟܼܐ܂ ܪܟܼ̈ܒܝ ܪܟܼ̈ܫܐ ܒܢ̈ܝ ܪ̈ܡܟܐ܂  11:80 ܐܓܿܪ̈ܬܼܐ ܕܟܼܬܼܒ ܡܠܟܐ ܥܠ ܝܘܕ̈ܝܐ܂ ܕܒܼܟܼܠ ܡܕ̈ܝܢܬܐ܂ ܠܡܬܟܢܫܘ܂ ܘܠܡܩܼܡ ܠܢܦܫܗܘܢ܂ ܘܠܡܚܪܒ ܘܠܡܩܼܛܠ܂ ܘܠܡܘܒܕܘ ܠܟܠܢܫ ܕܡܥܝܼܩ ܠܗܘܢ܂ ܘܛܠ̈ܝܐ ܘܢܫ̈ܐ܂ ܘܩܢܝܢܗܘܢ ܠܒܼܙܬܐ܂  21:80 ܒܚܕ ܝܘܡ ܕܒܼܟܼܠܗܝܢ ܡܕ̈ܝܢܬܗ ܕܡܠܟܐ ܐܚܫܝܪܫ܂ ܒܬܠ̈ܬ ܥܣܪ̈ܐ ܒܝܪܚܐ ܕܬܪ̈ܥܣܪ ܕܗܘܼ ܐܕܪ܂  31:80 ܘܦܪܫܓܼܢܗ ܕܟܬܼܒܐ ܐܬܝܼܗܒ ܒܟܼܠ ܡܕܝܢܐ܂ ܘܦܩܕ ܠܟܠܗܘܢ ܥܡ̈ܡܐ ܕܢܗܘܼܘܢ ܝܘܕ̈ܝܐ ܡܛܝܒܝܢ܂ ܠܝܘܡܐ ܗܢܐ ܕܢܬܼܦܪܥܘܢ ܡܼܢ ܒܥܠܕܒܒܝ̈ܗܘܢ܂  41:80 ܘܐܬܘ ܪ̈ܗܛܐ܂ ܘܐܣ̈ܦܘܟܐ ܪ̈ܟܒܝ ܪ̈ܟܫܐ ܘܢܦܼܩܘ ܡܣܪܗܒܐܝܬ ܒܦܬܓܡܐ ܘܒܦܘܩܕܢܐ ܕܐܬܦܩܕ ܒܫܘܫܢ ܒܝܪܬܐ܂  51:80 ܘܡܘܪܕܟܼܝ ܢܦܼܩ ܡܼܢ ܩܕܡ ܡܠܟܐ܂ ܒܠܒܘܫܐ ܕܡܠܟܘܬܼܐ܂ ܕܬܼܟܼܠܬܐ ܘܕܒܘܨܐ܂ ܘܒܟܠܝܠܐ ܕܕܗܒܐ܂ ܘܟܿܪܝܟܼ ܒܒܘܨܐ ܘܒܐܪܓܘܢܐ܂ ܘܡܕܝܢܬܐ ܫܘܫܢ ܕܨܬ ܘܚܕܬ܂  61:80 ܘܥܠ ܝܘܕ̈ܝܐ ܗܘܼܐ ܢܘܗܪܐ ܘܚܕܘܬܐ܂ ܘܐܝܩܪܐ ܘܕܝܨܐ܂  71:80 ܒܟܼܠ ܡܕܝܢܬܐ܂ ܘܒܟܼܠ ܘܩܘܪ̈ܝܐ܂ ܐܬܪ ܕܡܛܝ ܦܬܓܼܡܐ ܕܡܠܟܐ ܘܦܘܩܕܢܗ܂ ܚܕܘܬܐ ܪܒܬܐ ܗܼܘܬ ܠܝܘܕ̈ܝܐ܂ ܘܡܫܬܝܐ ܘܝܘܡܐ ܛܒܐ܂ ܘܣܘܓܐܐ ܡܼܢ ܥܡܡ̈ܐ ܕܐܪܥܐ ܡܬܬܘܗܝܢ/ܡܬܝܗ‍{‍ܬ‍}‍‍<‍ܕ‍>‍ܝܢ/ ܡܛܠ ܕܢܦܠܬܿ ܕܚܠܬܐ ܕܝܘܕ̈ܝܐ ܥܠܝܗܘܢ܀  10:90 ܘܒܝܪܚܐ ܕܬܪ̈ܥܣܪ ܕܗܼܘ ܐܕܪ܂ ܒܬܠ̈ܬܥܣܪ̈ܐ ܟܕ ܡܛܝ ܙܒܢܐ ܕܦܬܓܡܐ ܕܡܠܟܐ ܘܦܘܩܕܢܗ ܠܡܬܥܒܕܘ ܠܒܥܠܕ̈ܒܒܝܗܘܢ ܐܫܬܚܠܦܬܼ ܥܒܝܕܬܼܐ܃ ܕܢܫܬܿܠܛܘܢ ܝܘܕ̈ܝܐ ܒܣ̈ܢܐܝܗܘܢ܂  20:90 ܘܐܬܟܢܫܘ ܝܘܕ̈ܝܐ ܒܩܘܪ̈ܝܗܘܢ܂ ܘܒܟܠܗܝܢ ܡܕ̈ܝܢܬܐ ܕܡܠܟܐ ܐܚܫܝܪܫ܂ ܕܢܘܫܛܘܢ ܐܝܕܐ ܒܥܒܿܕ̈ܝ ܒܝ̈ܫܬܗܘܢ܂ ܘܐܢܫ ܠܐ ܩܼܡ ܩܕܡܝܗܘܢ܂ ܡܛܠ ܕܢܦܠܬ ܕܚܠܬܗܘܢ ܥܠ ܟܠܗܘܢ ܥܡܡ̈ܐ܂  30:90 ܘܟܠܗܘܢ ܪܘܪ̈ܒܢܐ ܕܡܕ̈ܝܢܬܐ ܘܪܒܝ ܚܝ̈ܠܐ܂ ܘܡܪ̈ܘܬܐ܃ ܘܥܿܒܕ̈ܝ ܥܒܿܕܐ ܕܡܠܟܐ܂ ܡܝܩܪܝܢ ܠܝܘܕ̈ܝܐ܂ ܡܛܠ ܕܢܦܠܬ ܕܚܠܬܐ ܕܡܠܟܐ ܥܠܝܗܘܢ܂  40:90 ܡܛܠ ܕܝܪܒ ܡܘܪܕܟܝ ܠܘܬ ܡܠܟܐ܂ ܘܫܡܗ ܐܙܿܠ ܗܘܐ ܒܟܠܗܝܢ ܡܠܟ̈ܘܬܐ ܡܛܠ ܕܓܿܒܪܐ ܡܘܪܕܟܼܝ ܐܙܠ ܗܘܐ ܘܝܿܪܒ܂  50:90 ܘܡܚܼܘ ܝܘܕ̈ܝܐ ܒܟܼܠܗܘܢ ܒܥܠܕ̈ܒܒܝܗܘܢ ܡܚܘܬܼܐ ܕܚܪܒܐ܂ ܘܕܩܛܠܐ ܘܕܐܒܕܢܐ܂ ܘܥܼܒܕܘ ܒܣ̈ܢܐܝܗܘܢ ܐܝܟ ܨܒܝܢܗܘܢ܂  60:90 ܒܫܘܫܢ ܒܝܪܬܐ܂ ܩܛܠܘ ܝܘܕ̈ܝܐ ܚܡ̈ܫܡܐܐ ܓܿܒܪ̈ܝܢ܂  70:90 ܘܠܫܦܿܝܪܘܬܼ ܘܠܕܠܟܼܘܢ ܘܠܐܣܦܩܬ܂  80:90 ܘܠܦܪܛܠܛ܂ ܘܠܕܠܝܐ ܘܠܕܝܪܐ܂  90:90 ܘܠܦܝܣܘܬ܂ ܘܠܕܝܣܝ܂ ܘܠܐܕܪܝ܂ ܘܠܙܘܬ܂  01:90 ܥܣܪܐ ܒܢ̈ܘܗܝ ܕܗܡܢ ܐܓܿܓܿܝܐ܂ ܒܥܠܕܒܒܐ ܕܝܘܕ̈ܝܐ ܩܛܠܘ܂ ܘܠܒܙܬܐ ܠܐ ܐܘܫܛܘ ܐܝܕ̈ܝܗܘܢ܂  11:90 ܒܗܿܘ ܝܘܡܐ ܘܥܠ ܡܢܝܢܐ ܕܩܛܝ̈ܠܐ ܒܫܘܫܢ ܒܝܪܬܐ ܩܕܡ ܡܠܟܐ܂  21:90 ܘܐܡܪ ܠܐܣܬܝܪ ܡܠܟܬܐ ܒܫܘܫܢ ܒܝܪܬܐ ܩܼܛܠܘ ܝܘܕ̈ܝܐ ܘܐܘܒܕܘ ܚܡܫ̈ܡܐܐ ܓܒܪ̈ܝܢ܂ ܘܠܥܣܪ ܒܢ̈ܘܗܝ ܕܗܡܢ܂ ܘܒܫܪܟܐ ܕܡܕ̈ܝܢܬܐ ܡܢܐ ܥܒܼܕܘ܂ ܡܢܐܗܝ ܫܐܠܬܼܟܼܝ ܢܬܥܼܒܕ ܠܟܝ܂ ܘܡܢܐܗܝ ܒܥܘܬܼܟܼܝ ܢܬܝܗܒ ܠܟܝ܂  31:90 ܘܐܡܪܬ ܐܣܬܝܪ܂ ܢܬܝܗܒ ܡܚܪ ܠܝܘܕ̈ܝܐ ܕܢܥܼܒܕܘܢ ܐܝܟܼ ܕܝܘܡܢܐ ܘܠܥܣܪܐ ܒܢ̈ܘܗܝ ܕܗܡܢ ܢܬܠܘܢ ܐܢܘܢ ܥܠ ܩܝܣܐ܂  41:90 ܘܐܡܼܪ ܡܠܟܐ ܢܥܒܼܕܘܢ ܗܟܼܢܐ܂ ܘܐܬܦܼܩܕ ܦܘܩܕܢܐ ܒܫܘܫܢ܂ ܘܠܥܣܪ̈ܐ ܒܢܘ̈ܗܝ ܕܗܡܢ ܬܠܼܘ ܥܠ ܩܝܣܐ܂  51:90 ܘܐܬܼܟܢܫܘ ܝܘܕ̈ܝܐ ܕܒܫܘܫܢ ܐܦ ܒܐܪܒܥܣܪ̈ܐ ܒܗ ܒܝܪܚܐ܂ ܘܩܛܠܘ ܒܫܘܫܢ ܬܠ̈ܬܡܐܐ ܓܒܪ̈ܝܢ܂ ܘܠܒܙܬܐ ܠܐ ܐܘܫܛܘ ܐܝܕ̈ܝܗܘܢ܂  61:90 ܘܫܪܟܿܐ ܕܝܘܕ̈ܝܐ ܕܒܡܕܝܢܬܐ ܕܡܠܟܐ ܐܬܼܟܢܫܘ ܘܩܡܘ ܠܢܦܫܗܘܢ ܘܐܬܬܢܝܚܘ ܡܼܢ ܒܥܠܕܒܒܝ̈ܗܘܢ ܘܩܛܠܘ ܡܢ ܣܢ̈ܐܝܗܘܢ ܫܒܥ̈ܝܢ ܘܚܡ̈ܫܐ ܐܠܦ̈ܝܢ܂ ܘܠܒܙܬܐ ܠܐ ܐܘܫܛܘ ܐܝܕ̈ܝܗܘܢ  71:90 ܒܬܠܬ ܥܣܪ̈ܐ ܒܝܪܚܐ ܐܕܪ ܘܐܬܬܢܝܚܼܘ ܒܐܪܒܥܣܪ̈ܐ ܒܗ ܒܝܪܚܐ܂  81:90 ܘܥܼܒܕܘܗܝ ܝܘܡܐ ܕܡܫܬܝܐ ܘܕܚܕܘܬܐ܂  91:90 ܡܛܠܗܢܐ ܝܘܕ̈ܝܐ ܡܒܕܪ̈ܐ ܝܬܒ̈ܝ ܩܘܪ̈ܝܐ ܡܒܕܪ̈ܬܐ܂ ܥܿܒܕܝܢ ܒܐܪ̈ܒܥܣܝܐ ܒܐܕܪ ܚܕܘܬܐ܂ ܘܡܫܬܝܐ ܘܝܘܡܐ ܛܒܿܐ܂ ܘܡܫܕܪܝܢ ܡܼܢ̈ܘܬܐ ܓܿܒܪ ܠܚܒܪܗ܂  02:90 ܘܟܿܬܼܒ ܡܘܪܕܟܝ ܡ̈ܠܐ ܗܠܝܢ܂ ܘܫܕܪ ܐܓܿܪ̈ܬܼܐ ܠܟܠܗܘܢ ܝܘܕ̈ܝܐ ܕܒܟܼܠܗ̈ܝܢ ܡܕ̈ܝܢܬܐ ܕܡܠܟܐ ܐܚܫܝܪܫ܂ ܕܩܪ̈ܝܒܢ ܘܕܪ̈ܚܝܩܢ  12:90 ܕܢܩܒܠܘܢ ܥܠܝܗܘܢ ܕܢܗܼܘܘܢ ܥ̈ܒܕܝܢ ܒܐܪܒܥܣܪ̈ܐ ܘܒܿܟܼܣܐܐ ܒܐܕܪ ܟܠ ܫܢܐ ܒܫܢܐ܂  22:90 ܐܝܟ ܝܘܡ̈ܬܐ ܕܐܬܬܢܝܼܚܘ ܒܗܘܢ ܝܘܕ̈ܝܐ ܡܼܢ ܒܥܠܕ̈ܒܒܝܗܘܢ܂ ܝܪܚܐ ܕܐܫܬܚܠܦ ܡܼܢ ܕܘܘܢܐ ܠܚܕܘܬܐ܂ ܘܿܡܼܢ ܐܒܠܐ ܠܝܘܡܐ ܛܒܿܐ܂ ܕܢܥܼܒܕܘܢ ܐܢܘܢ ܠܝܘܡ̈ܬܐ ܕܡܫܬܝܐ ܘܕܚܕܘܬܼܐ܂ ܘܕܢܫܕܪܘܢ ܡܢܘ̈ܬܼܐ ܐܢܫ ܠܚܒܪܗ܂ ܘܡܘܗ̈ܒܬܐ ܠܒܝ̈ܫܐ܂  32:90 ܘܩܒܠܘ ܝܘܕ̈ܝܐ ܥܠܝܗܘܢ ܡܕܡ ܕܫܪܝܘ ܠܡܥܼܒܕ܂ ܘܡܕܡ ܕܟܬܼܒ ܡܘܪܕܟܼܝ܂  42:90 ܡܛܠ ܗܡܢ ܒܪ ܗܡܕܢ ܐܓܿܓܿܝܐ ܒܥܠܕܒܒܐ ܕܟܼܠܗܘܢ ܝܘܕ̈ܝܐ܂ ܕܐܬܚܼܫܒ ܥܠ ܝܘܕ̈ܝܐ ܕܢܘܒܕ ܐܢܘܢ܂ ܘܐܪܡܝ ܦ̈ܨܐ ܕܢܚܪܘܒ ܐܢܘܢ܂  52:90 ܘܡܐ ܕܥܿܐܠܐ ܗܘܬ ܐܣܬܝܪ ܩܕܡ ܡܠܟܐ ܐܡܿܪ ܗܘܐ ܣܿܦܪܐ ܢܗܦܟ̈ܢ ܡܚܫ̈ܒܬܐ ܒܝ̈ܫܬܐ ܥܠ ܪܝܫܗ ܕܡܿܢ ܐܬܚܫܒ܂ ܥܠ ܝܘܕ̈ܝܐ܂ ܘܢܬܠܘܢܝܗܝ ܘܠܒܢܘ̈ܗܝ ܥܠ ܩܝܣܐ܂  62:90 ܡܛܠܗܢܐ ܩܪܐ ܐܢܘܢ ܠܝܘܡ̈ܬܐ ܗܿܢܘܢ ܦܘܪ̈ܝܐ܂ ܥܡ ܫܡ ܦܨܚܐ܂ ܡܛܠ ܡ̈ܠܐ ܕܐܓܪܬܐ ܗܕܐ܂ ܘܥܠ ܡܕܡ ܕܚܙܘ܂ ܘܥܠ ܡܕܡ ܕܓܼܕܫ ܠܗܘܢ܂  72:90 ܘܩܒܠܘ ܝܘܕ̈ܝܐ ܥܠܝܗܘܢ ܘܥܠ ܙܪܥܗܘܢ ܘܥܠ ܟܠ ܕܡܬܠܘܐ ܠܗܘܢ܂ ܕܠܐ ܢܒܛܠ܂ ܕܢܗܘܼܘܢ ܥܿܒܕܝܢ ܗܠܝܢ ܬܪ̈ܝܢ ܝܘܡ̈ܝܢ ܐܝܟ ܕܟܬܝܒܝܢ ܒܙܒܢܗܘܢ ܒܟܠ ܫܢܐ܂  82:90 ܘܝܘ̈ܡܬܐ ܗܠܝܢ ܡܬܕܟܼܪܝܢ ܘܡܬܥܒܕܝܢ ܒܟܠ ܫܪ̈ܒܬܐ ܘܡܕ̈ܝܢܬܐ܂ ܘܩܘܪ̈ܝܐ܂ ܘܝܘ̈ܡܬܐ ܕܦܘܪ̈ܝܐ ܗܠܝܢ ܠܐ ܢܥܼܒܪܘܢ ܡܼܢ ܓܘ ܝܘܕ̈ܝܐ܂ ܘܕܘܟܼܪܢܗܘܢ ܠܐ ܢܥܼܒܪ ܡܼܢ ܙܪܥܗܘܢ܂  92:90 ܘܟܬܒܬ ܐܣܬܝܪ ܡܠܟܬܐ ܒܪܬ ܐܒܝܚܠ ܘܡܘܪܕܟܝ ܝܘܕ̈ܝܐ ܟܠܗ̈ܝܢ ܫܪܝܪ̈ܬܐ ܕܢܫܪܘܢ ܐܓܿܪܬܐ ܗܕܐ ܕܦܘܪ̈ܝܐ܂  03:90 ܘܫܕܪܘ ܐܓܿܪ̈ܬܐ ܠܟܠܗܘܢ ܝܘܕ̈ܝܐ܂ ܠܡ̈ܐܐ ܘܥܣܪ̈ܝܢ ܘܫܒ̈ܥ ܡܕ̈ܝܢܢ ܕܒܡܠܟܘܬܗ ܕܐܚܫܝܪܫ ܡܠܟܐ܂ ܡ̈ܠܐ ܕܫܪܪܐ ܘܕܫܠܡܐ܂  13:90 ܕܢܫܼܪܘܢ ܝܘܡ̈ܬܐ ܕܦܘܪ̈ܝܐ ܗܠܝܢ ܒܙܒܢܗܘܢ ܐܝܟܼ ܕܐܫܪܘ ܥܠܝܗܘܢ ܡܘܪܕܟܝ ܝܘܕܝܐ܂ ܘܐܣܬܝܪ ܡܠܟܬܐ܂ ܐܝܟܼ ܕܐܫܼܪܘܢ ܗܢܼܘܢ ܥܠܝܗܘܢ ܘܥܠ ܒܢܝܗܘܢ܂ ܦܘܩܕܢܐ܂ ܘܨܘܡܗܘܢ܂ ܘܨܠܘܬܗܘܢ  23:90 ܘܡܐܡܪܗܿ ܕܐܣܬܝܪ ܐܫܼܪ ܥܠ ܡ̈ܠܐ ܗܠܝܢ ܕܦܘܪ̈ܝܐ܂ ܘܐܬܟܼܬܒ ܒܣܼܦܪܐ܀  10:01 ܘܐܪܡܝ ܡܠܟܐ ܐܚܫܝܪܫ ܡܐܕܐܬܐ ܥܠ ܟܠܗܿ ܐܪܥܐ ܘܥܠ ܓܙܪ̈ܬܐ ܕܝܡܐ܂  20:01 ܘܟܠ ܥܿܒܕܝ ܥܘܫܢܗ ܘܓܢܒܪܘܬܗ܂ ܘܬܫܒܚܬ ܪܒܘܬܗ ܕܡܘܪܕܟܝ ܕܐܘܪܒܗ ܡܠܟܐ܂ ܗܐ ܟܬܝܼܒ ܒܣܦܪ ܡ̈ܠܝ ܝܘܡ̈ܬܐ ܕܡ̈ܠܟܝ ܡܕܝ ܘܦܿܪܣ܂  30:01 ܡܛܠ ܕܡܘܪܕܟܝ ܝܘܕܝܐ܂ ܬܢܝܢܐ ܗܘܼܐ ܕܡܠܟܐ ܐܚܫܝܪܫ܂ ܘܗܘܐ ܪܒܐ ܥܠ ܝܘܕ̈ܝܐ܂ ܘܨܿܒܐ ܗܘܐ ܛܒܬܐ ܠܥܡܗ܂ ܘܡܡܠܠ ܗܘܐ ܥܠ ܟܠܗ ܙܪܥܗ܂  99:99 ܀ܫܠܡ ܟܬܒܐ ܕܐܣܬܝܪ܀ 
 10:10 ܐܝܟܢܐ ܝܬܒܬ ܒܠܚܘܕܝܗܿ ܡܕܝܢܬܐ ܣܓܝܐܬ ܒܥܡܐ܂ ܗܘܬ ܐܝܟ ܐܪܡܠܬܐ ܣܓܝܐܬ ܒܥܡ̈ܡܐ܂ ܪܝܫܐ ܕܡܕܝ̈ܢܬܐ ܗܘܬ ܠܡܕܐܬܐ܀  20:10 ܒܟܬ ܒܠܠܝܐ ܘܕܡ̈ܥܝܗܿ ܫܚܠ ܥܠ ܦܟ̈ܝܗܿ܂ ܘܠܝܬ ܠܗܿ ܡܒܝܐܢܐ ܡܢ ܟܠܗܘܢ ܪ̈ܚܡܝܗܿ܂ ܟܠܗܘܢ ܪ̈ܚܡܝܗ ܕܓܠܘ ܒܗܿ ܘܗܘܘ ܠܗܿ ܒܥܠܕܒ̈ܒܐ܀  30:10 ܓܠܝܬ ܝܗܘܕܐ ܡܢ ܫܘܥܒܕܐ ܘܡܢ ܣܘܓܐܬ ܥܒܕܘܬܐ܂ ܗܝ ܝܬܒܬ ܒܝܬ ܥܡ̈ܡܐ ܘܠܐ ܐܫܟܚܬ ܠܗܿ ܢܝܚܐ܂ ܟܠܗܘܢ ܪ̈ܕܘܦܝܗܿ܂ ܐܕܪܟܘܗܿ ܒܝܬ ܐܘܠܨܢܐ܀  40:10 ܐܘܪ̈ܚܬܗܿ ܕܨܗܝܘܢ ܒܐܒܠܐ ܡܢ ܒܠܝ ܕܐܬܝܢ ܠܥܕܥܕܐ܂ ܟܠܗܘܢ ܬܪ̈ܥܝܗܿ ܨܕܝܢ ܘܟܗ̈ܢܝܗܿ܂ ܡܬܬܢܚܝܢ܂ ܘܒܬܘ̈ܠܬܗܿ ܡܡ̈ܟܟܢ ܘܗܝ ܡܪܝܪ ܠܗܿ܀  50:10 ܗܘܘ ܐܠܘ̈ܨܝܗܿ ܠܪܝܫ ܘܒܥܠܕܒ̈ܒܝܗܿ܂ ܫܠܝܘ܂ ܡܛܠ ܕܡܪܝܐ ܡܟܟܗܿ ܥܠ ܣܘܓܐܬ ܚ̈ܛܗܝܗܿ܂ ܘܝܠܘ̈ܕܝܗܿ܂ ܐܙܠܘ ܒܫܒܝܐ ܩܕܡ ܐܠܘܨܐ܀  60:10 ܘܢܦܩ ܡܢ ܒܪܬ ܨܗܝܘܢ ܟܠܗ ܗܕܪܗܿ܂ ܗܘܘ ܪܘܪ̈ܒܢܝܗܿ ܐܝܟ ܐ̈ܝܠܐ ܘܠܐ ܐܫܟܚܘ ܡܪܥܝܬܐ܂ ܘܐܙܠܘ ܕܠܐ ܚܝܠܐ ܩܕܡ ܪܕܘܦܐ܀  70:10 ܐܬܕܟܪܬ ܐܘܪܫܠܡ ܝܘ̈ܡܝ ܫܘܥܒܕܗܿ ܘܡܪܕܘܬܗܿ ܘܟܠܗܝܢ ܪ̈ܓܝܓܬܗܿ ܕܗ̈ܘܝ ܡܢ ܝܘܡ̈ܬܐ ܩܕܡ̈ܝܐ܂ ܟܕ ܢܦܠ ܥܡܗܿ ܒܝܕ ܐܠܘܨܐ ܘܠܝܬ ܠܗܿ ܡܥܕܪܢܐ܂ ܚܙܘܗܿ ܐܠܘ̈ܨܝܗܿ ܘܓܚܟܘ ܥܠ ܬܒܪܗܿ܀  80:10 ܚܛܗܐ ܚܛܬ ܐܘܪܫܠܡ ܡܛܠ ܗܢܐ ܗܘܬ ܢܕܬܐ܂ ܟܠܗܘܢ ܡܝܩܪ̈ܢܝܗܿ ܨܥܪܘܗܿ ܡܛܠ ܕܚܙܘ ܦܘܪܣܝܗܿ܂ ܐܦ ܗܝ ܐܬܬܢܚܬ ܘܗܦܟܬ ܠܒܣܬܪܗܿ܀  90:10 ܛܡܐܘܬܗܿ ܒܫ̈ܦܘܠܝܗܿ ܘܠܐ ܐܬܕܟܪܬ ܚܪܬܗܿ܂ ܘܢܚܬܬ ܬܫܒܘܚܬܗܿ ܘܠܝܬ ܠܗܿ ܡܒܝܐܢܐ܂ ܚܙܝ ܡܪܝܐ ܫܘܥܒܕܝ ܕܐܬܬܪܝܡ ܒܥܠܕܒܒܐ܀  01:10 ܐܝ̈ܕܘܗܝ ܦܪܣ ܐܠܘܨܐ ܥܠ ܟܠܗܝܢ ܪ̈ܓܝܓܬܗܿ܂ ܘܚܙܝܬ ܥܡ̈ܡܐ ܕܥܠܘ ܠܡܩܕܫܟ܃ ܕܦܩܕܬ ܕܠܐ ܢܥܠܘܢ ܒܟܢܘܫܬܟ܀  11:10 ܟܠܗ ܥܡܐ ܡܬܬܢܚܝܢ ܘܒܥܝܢ ܠܚܡܐ܂ ܝܗܒܘ ܪܓܬܗܘܢ ܒܡܐܟܘܠܬܐ ܠܡܦܢܝܘ ܢܦܫܐ܂ ܚܙܝ ܡܪܝܐ ܘܚܘܪ ܕܗܘܝܬ ܙܠܝܠܬܐ܀  21:10 ܠܐ ܠܟܘܢ ܟܠ ܥܒܪ̈ܝ ܐܘܪܚܐ ܐܣܬܟܠܘ ܘܚܙܘ܂ ܐܢ ܐܝܬ ܟܐܒܐ ܐܝܟ ܟܐܒܝ ܕܥܒܕ ܠܝ ܡܪܝܐ܂ ܘܡܟܟܢܝ ܡܪܝܐ ܒܝܘܡܐ ܕܚܡܬܐ ܕܪܘܓܙܗ܀  31:10 ܡܢ ܡܪܘܡܐ ܫܕܪ ܢܘܪܐ ܒܓܪ̈ܡܝ ܘܐܚܬܢܝ܂ ܦܪܣ ܡܨܝܕܬܐ ܠܪ̈ܓܠܝ ܘܐܗܦܟܢܝ ܠܒܣܬܪܝ ܘܝܗܒܢܝ ܠܚܪܒܐ ܘܟܠ ܝܘܡ ܕܘܝܐ ܐܢܐ܀  41:10 ܐܬܬܥܝܪܘ ܥܠܝ ܚ̈ܛܗܝ܂ ܘܒܐܝ̈ܕܘܗܝ܂ ܐܣܬܪܓܘ ܢܝܪ̈ܘܗܝ ܥܠ ܨܘܪܝ܂ ܘܐܬܟܪܗ ܚܝܠܝ܂ ܘܐܫܠܡܢܝ ܡܪܝܐ ܒܐܝܕܐ ܕܡܢ ܕܠܐ ܡܨܝܐ ܐܢܐ ܚܝܠܗ܀  51:10 ܟܒܫ ܟܠܗܘܢ ܥܫ̈ܝܢܝ ܡܪܝܐ ܒܓܘܝ܂ ܩܪܐ ܥܠܝ ܥܕܥܕܐ ܠܡܘܒܕܘ ܓܕܘ̈ܕܝ܂ ܡܥܨܪܬܐ ܕܫ ܡܪܝܐ ܠܒܬܘܠܬܐ ܒܪܬ ܝܗܘܕܐ܀  61:10 ܥܠ ܗܠܝܢ ܒܟܝܐ ܐܢܐ ܘܥܝ̈ܢܝ ܡܪ̈ܕܝܢ ܡ̈ܝܐ܃ ܕܐܪܚܩ ܡܢܝ ܡܒܝܐܢܐ ܡܦܢܐ ܢܦܫܝ܂ ܗܘܘ ܒ̈ܢܝ ܫܩܡܝܢ ܡܛܠ ܕܥܫܢ ܒܥܠܕܒܒܐ܀  71:10 ܦܪܣܬ ܨܗܝܘܢ ܐܝ̈ܕܝܗܿ܂ ܘܠܝܬ ܠܗܿ ܡܒܝܐܢܐ܂ ܦܩܕ ܡܪܝܐ ܥܠ ܝܥܩܘܒ ܘܚܕܪ̈ܘܗܝ ܐܠܘ̈ܨܘܗܝ܂ ܗܘܬ ܐܘܪܫܠܡ ܢܕܬܐ ܒܝܢܬܗܘܢ܀  81:10 ܙܕܝܩ ܗܘ ܡܪܝܐ ܕܠܗ ܡܪܡܪܬ܂ ܫܡܥܘ ܟܠܟܘܢ ܥܡ̈ܡܐ ܘܚܙܘ ܟܐܒܝ܂ ܒܬܘ̈ܠܬܝ ܘܓܕܘ̈ܕܝ ܐܙܠܘ ܒܫܒܝܐ܀  91:10 ܩܪܝܬ ܠܪ̈ܚܡܝ ܘܗܢܘܢ ܢܟܠܘܢܝ܂ ܟܗ̈ܢܝ ܘܩܫܝ̈ܫܝ ܒܓܘ ܣܦܘ ܕܒܥܘ ܠܗܘܢ ܡܐܟܘܠܬܐ ܕܢܦܢܘܢ ܢܦܫܗܘܢ ܘܠܐ ܐܫܟܚܘ܀  02:10 ܚܙܝ ܡܪܝܐ ܕܥܩܬ ܠܝ ܘܡ̈ܥܝ ܐܬܕܠܚܘ܂ ܐܬܗܦܟ ܠܒܝ ܒܓܘܝ ܡܛܠ ܕܡܡܪܡܪܘ ܡܪܡܪܬ ܡܢ ܠܒܪ ܐܘܒܕܬ ܚܪܒܐ ܘܕܒܒܝܬܐ ܡܘܬܐ܀  12:10 ܫܡܥ ܕܡܬܬܢܚܐ ܐܢܐ ܘܠܝܬ ܠܝ ܡܒܝܐܢܐ܂ ܟܠܗܘܢ ܒܥܠܕܒ̈ܒܝ ܫܡܥܘ ܒܒܝܫܬܝ܃ ܘܚܕܝܘ ܕܐܢܬ ܥܒܕܬ ܠܝ ܐܝܬܐ ܝܘܡܐ ܕܩܪܝܬ ܘܢܗܘܘܢ ܐܟܘܬܝ܀  22:10 ܬܥܘܠ ܟܠܗܿ ܒܝܫܘܬܗܘܢ ܩܕܡܝܟ܂ ܛܪܦ ܐܢܘܢ܂ ܐܝܟܢܐ ܕܛܪܦܬܢܝ ܥܠ ܟܠܗܘܢ ܚ̈ܛܗܝ ܡܛܠ ܕܣ̈ܓܝ ܬܢܚ̈ܬܝ ܘܠܒܝ ܕܘܿܐ܀  10:20 ܐܝܟܢܐ ܐܥܝܒ ܡܪܝܐ ܒܪܘܓܙܗ ܠܒܪܬ ܨܗܝܘܢ܂ ܐܪܡܝ ܡܢ ܫܡܝܐ ܠܐܪܥܐ ܬܫܒܘܚܬܗ ܕܐܝܣܪܝܠ܂ ܘܠܐ ܐܬܕܟܪ ܟܘܒܫܐ ܕܪ̈ܓܠܘܗܝ ܒܝܘܡܐ ܕܚܡܬܐ ܕܪܘܓܙܗ܀  20:20 ܛܒܥ ܡܪܝܐ ܘܠܐ ܚܣ ܠܟܠܗܿ ܕܝܪܗ ܕܝܥܩܘܒ܂ ܣܚܦ ܒܚܡܬܗ ܠܟܪܟܐ ܕܒܪܬ ܝܗܘܕܐ܂ ܐܪܡܝ ܥܠ ܐܪܥܐ ܩܛܝ̈ܠܝܗܿ ܡ̈ܠܟܝܗܿ ܘܪܘܪ̈ܒܢܝܗܿ܀  30:20 ܓܪܡ ܒܚܡܬܐ ܕܪܘܓܙܗ ܟܠܗܿ ܩܪܢܗ ܕܐܝܣܪܝܠ܂ ܐܗܦܟ ܝܡܝܢܗ ܠܒܣܬܪܗ ܡܢ ܩܕܡ ܒܥܠܕܒܒܐ܂ ܘܫܒܩ ܢܘܪܐ ܒܝܥܩܘܒ ܘܫܠܗܒܝܬܐ ܐܟܠܬ ܐܝ̈ܕܘܗܝ܀  40:20 ܡܠܐ ܩܫܬܗ ܐܝܟ ܐܠܘܨܐ܂ ܐܩܝܡ ܝܡܝܢܗ ܐܝܟ ܒܥܠܕܒܒܐ܂ ܘܩܛܠ ܟܠ ܪܓܬ ܥܝܢ̈ܐ ܒܡܿܫܟܢܐ ܕܒܪܬ ܨܗܝܘܢ܂ ܘܐܫܕ ܐܝܟ ܢܘܪܐ ܪܘܓܙܗ܀  50:20 ܗܘܐ ܡܪܝܐ ܐܝܟ ܒܥܠܕܒܒܐ ܘܛܒܥܗ ܠܐܝܣܪܐܝܠ܂ ܘܛܿܒܥ ܟܠܗܝܢ ܣܚܪ̈ܬܗ܂ ܘܚܿܒܠ ܟܪ̈ܟܘܗܝ܂ ܘܐܣܓܝ ܒܒܪܬ ܝܗܘܕܐ ܬܘܢܝܐ ܘܐܘ̈ܠܝܬܐ܀  60:20 ܘܥܩܪ ܐܝܟ ܓܢܬܐ ܡܛܠܬܗܿ܂ ܘܚܿܒܠ ܥܕ̈ܥܐܕܝܗܿ܂ ܐܛܥܝ ܡܪܝܐ ܡܢ ܨܗܝܘܢ ܥܕܥܕܐ܂ ܘܫܒܬܐ܂ ܘܐܣܠܝ ܒܚܡܬܐ ܕܪܘܓܙܗ ܡ̈ܠܟܐ ܘܟܗ̈ܢܐ܀  70:20 ܛܥܐ ܡܪܝܐ ܡܕܒܚܗ܂ ܐܣܠܝܐ ܡܿܩܕܫܗ܂ ܐܫܠܡ ܒܐܝܕܐ ܕܒܥܠܕܒܒܐ ܫܘܪ̈ܐ ܕܣܚܪ̈ܬܗܿ ܩܠܐ ܝܗܒܘ ܒܒܝܬܗ ܕܡܪܝܐ ܐܝܟ ܕܒܝܘܡܐ ܕܥܕܥܕܐ܀  80:20 ܐܬܚܫܒ ܡܪܝܐ ܠܡܚܒܠܘ ܫܘܪ̈ܝܗܿ ܕܒܪܬ ܨܗܝܘܢ܂ ܐܪܡܝ ܚܘܛܐ ܘܠܐ ܐܗܦܟ ܐܝܕܗ ܡܢ ܛܘܒܥܗܿ܂ ܘܐܘܬܒ ܒܐܒܠܐ ܚܝ̈ܠܗܿ ܘܫܘܪ̈ܝܗܿ ܐܟܚܕܐ ܨܕܘ܀  90:20 ܛܒܥܘ ܒܐܪܥܐ ܬܪ̈ܥܝܗܿ ܘܐܘܒܕܘ ܘܬܒܪܘ ܣܘܟܪ̈ܝܗܿ܂ ܡ̈ܠܟܝܗܿ ܘܪܘܪ̈ܒܢܝܗܿ ܒܥܡ̈ܡܐ܂ ܠܝܬ ܢܡܘܣܐ܂ ܐܦ ܢܒ̈ܝܝܗܿ ܠܐ ܐܫܟܚܘ ܚܙܘܐ ܡܢ ܡܪܝܐ܀  01:20 ܝܬܒܘ ܒܐܪܥܐ ܘܫܬܩܘ ܩܫܝܫ̈ܐ ܕܒܪܬ ܨܗܝܘܢ܂ ܐܪܡܝܘ ܥܦܪܐ ܒܪ̈ܝܫܝܗܘܢ܂ ܘܐܬܟܒܢܘ ܣܩ̈ܐ ܣܡܟ ܠܐܪܥܐ ܪ̈ܝܫܝܗܝܢ ܒܬܘܠ̈ܬܐ ܕܐܘܪܫܠܡ܀  11:20 ܚܫܟ ܒܕܡ̈ܥܐ ܥܝܢ̈ܝ ܘܐܬܕܠܚܘ ܡ̈ܥܝ܂ ܐܬܗܦܟ ܠܐܪܥܐ ܐܝܩܪܝ܂ ܥܠ ܬܒܪܗܿ ܕܒܪܬ ܥܡܝ܂ ܟܕ ܐܬܛܪܦܘ ܛܠ̈ܝܐ ܘܝܠܘܕ̈ܐ ܒܫܘܩ̈ܝܗܿ ܕܩܪܝܬܐ܀  21:20 ܠܐܡ̈ܗܬܗܘܢ ܐܿܡܪܝܢ܂ ܐܝܟܘ ܥܒܘܪܐ ܘܚܡܪܐ ܘܡܫܚܐ ܟܕ ܐܬܛܪܦܘ ܐܝܟ ܩ̈ܛܝܠܐ ܒܫܘܩ̈ܝܗܿ ܕܩܪܝܬܐ܂ ܟܕ ܐܬܐܫܕ ܢܦܫ̈ܬܗܘܢ ܒܥܘܒܐ ܕܐܡ̈ܗܬܗܘܢ܀  31:20 ܡܢܐ ܐܣܗܕܟܝ ܘܡܢ ܐܕܡܐ ܠܟܝ ܒܪܬ ܐܘܪܫܠܡ܂ ܡܢ ܐܦܚܡ ܠܟܝ ܘܐܒܝܐܟܝ܂ ܒܬܘܠܬܐ ܒܪܬ ܨܗܝܘܢ܂ ܕܣܓܝ ܐܝܟ ܝܡܐ ܬܒܪܟܝ ܡܢܘ ܢܣܟܘܪ܀  41:20 ܢܒ̈ܝܝܟܝ ܚܙܘ ܠܟܝ ܕܓܠܘܬܐ ܘܡܛܥܝܢܘܬܐ܂ ܘܠܐ ܓܠܘ ܠܟܝ ܥܠ ܚܛܗ̈ܝܟܝ ܕܬܬܘܒܝܢ ܘܐܗܦܟ ܫܒܝܬܟܝ܂ ܘܚܙܘ ܠܟܝ ܢܒ̈ܝܘܬܐ ܕܓ̈ܠܬܐ ܘܡܿܛܥ̈ܝܢܝܬܐ܀  51:20 ܛܪܦܘ ܥܠܝܟܝ ܐܝܕ̈ܝܗܘܢ܂ ܟܠ ܥܒܪ̈ܝ ܐܘܪܚܐ܂ ܐܫܪܩܘ ܘܐܢܝܪܘ ܪ̈ܝܫܝܗܗܘܢ ܥܠ ܒܪܬ ܐܘܪܫܠܡ܂ ܘܐܡܪܘ܂ ܗܕܐܗܝ ܩܪܝܬܐ ܕܐܡܪܝܢ ܗܘܘ ܓܡܝܪܬ ܫܘܦܪܐ ܘܚܕܘܬܐ ܕܟܠܗܿ ܐܪܥܐ܀  61:20 ܥܒܕ ܡܪܝܐ ܡܕܡ ܕܐܬܚܫܒ܂ ܘܫܡܠܝ ܡܠܬܗ ܐܝܟ ܕܦܩܕ ܡܢ ܝܘܡ̈ܬܐ ܩܕ̈ܡܝܐ܂ ܣܚܦܗܿ ܘܠܐ ܚܣ܂ ܘܐܚܕܝ ܥܠܝܟܝ ܒܥܠܕ̈ܒܒܐ ܘܐܪܝܡ ܩܪܢܐ ܕܐܠܘܨܝ̈ܟܝ܀  71:20 ܦܬܚܘ ܥܠܝܟܝ ܦܘܡܗܘܢ ܟܠܗܘܢ ܒܥܠܕ̈ܒܒܝܟܝ܂ ܐܫܪܩܘ ܘܚܪܩܘ ܫܢ̈ܝܗܘܢ܂ ܘܐܡܪܝܢ ܒܠܥܢܗܿ܂ ܒܪܡ ܗܢܘ ܝܘܡܐ ܕܣܟܝܢ ܐܫܟܚܢ ܘܚܙܝܢ܀  81:20 ܓܥܐ ܠܒܗܘܢ ܠܘܬ ܡܪܝܐ ܕܫܘܪ̈ܐ ܕܒܪܬ ܨܗܝܘܢ܂ ܐܪܕܝ ܐܝܟ ܢܚܠܐ ܕܡܥܬܐ ܒܐܝܡܡܐ ܘܒܠܠܝܐ܂ ܠܐ ܬܬܠܝܢ ܠܟܝ ܦܘܝܓܐ ܘܠܐ ܬܫܠܐ ܒܒܬ ܥܝܢܟܝ܀  91:20 ܩܘܡܝ ܫܒܚܝ ܒܠܠܝܐ ܒܪܝܫ ܡܛܪܬܐ܂ ܘܐܫܘܕܝ ܐܝܟ ܡ̈ܝܐ ܠܒܟܝ ܠܘܩܒܠ ܐܦ̈ܝ ܡܪܝܐ܂ ܐܪܝܡܝ ܠܘܬܗ ܐܝܕ̈ܝܟܝ ܥܠ ܢܦܫܐ ܕܝܠܘܕ̈ܝܟܝ܂ ܕܡܬܛܪܦܝܢ ܠܟܦܢܐ ܒܪܝܫ ܟܠܗܘܢ ܫܘܩ̈ܐ܀  02:20 ܚܙܝ ܡܪܝܐ ܘܚܘܪ ܠܡܢ ܥܒܕܬ ܗܟܢܐ܂ ܐܝܟ ܢܐܟ̈ܠܢ ܢܫ̈ܐ ܦܐܪ̈ܝܗܝܢ܂ ܝܠܘܕ̈ܐ ܕܡܫܬܩܦܝܢ܂ ܐܝܢ ܢܬܩܛܠ ܒܡܩܕܫܗ ܕܡܪܝܐ ܟܗܢܐ ܘܢܒܝܐ܀  12:20 ܫܟܒܘ ܥܠ ܐܪܥܐ ܒܫܘܩ̈ܐ ܛܠ̈ܝܐ ܘܣܒ̈ܐ܂ ܒܬܘ̈ܠܬܝ ܘܓܕ̈ܘܕܝ ܢܦܠܘ ܒܚܪܒܐ܂ ܩܛܠܬ ܒܝܘܡܐ ܕܪܘܓܙܟ܂ ܛܒܚܬ ܘܠܐ ܚܣܬ܀  22:20 ܩܪܝܬ ܐܝܟ ܝܘܡܐ ܕܥܕܥܕܐ ܒܥܠܕ̈ܒܒܝ܂ ܡܢ ܚܕܪ̈ܝ܂ ܘܠܐ ܗܘܐ ܒܝܘܡܐ ܕܪܘܓܙܗ ܕܡܪܝܐ ܦܠܝܛܐ ܘܣܪܝܕܐ܂ ܕܫܩܠܬ ܘܪܒܝܬ ܒܥܠܕ̈ܒܒܝ ܓܡܪܘ ܐܢܘܢ܀  10:30 ܐܝܠ ܓܢܒܪܐ ܚܙܝ ܫܘܥܒܕܝ܂ ܒܫܒܛܐ ܕܪܘܓܙܗ܀  20:30 ܠܝ ܕܒܪ܂ ܘܗܠܟܢܝ ܒܚܫܘܟܐ ܘܠܐ ܒܢܗܝܪܐ܀  30:30 ܒܪܡ ܒܝ ܢܬܘܒ ܘܢܗܦܟ ܐܝܕܗ ܟܠܗ ܝܘܡܐ܀  40:30 ܒܠܝ ܡܫܟܝ ܘܒܣܪܝ ܘܬܒܪ ܓܪ̈ܡܝ܀  50:30 ܒܢܐ ܥܠܝ ܘܐܟܪܟܢܝ ܡܪܪܐ ܘܚܘܪܒܐ܀  60:30 ܒܚܫܘܟܐ ܐܘܬܒܢܝ܂ ܐܝܟ ܡܝܬܐ ܠܥܠܡ܀  70:30 ܣܓ ܒܐܦ̈ܝ ܕܠܐ ܐܦܘܩ܂ ܘܐܥܫܢ ܐܣܘܪ̈ܝ܀  80:30 ܐܦܢ ܐܒܥܐ ܘܐܨܠܐ ܠܐ ܫܡܥ ܨܠܘܬܝ܀  90:30 ܣܓ ܐܘܪ̈ܚܬܝ ܒܟܘ̈ܒܐ ܘܫܒ̈ܝܠܝ ܥܩܡ܀  01:30 ܕܐܒܐ ܟܡܢܐ ܗܘܐ ܠܝ܂ ܘܐܪܝܐ ܒܛܘܫܝܐ܀  11:30 ܐܘܪ̈ܚܬܝ ܥܩܡ܂ ܦܫܚܢܝ ܘܣܡܢܝ ܠܚܒܠܐ܀  21:30 ܡܠܐ ܩܫܬܗ ܘܐܩܝܡܢܝ ܐܝܟ ܢܝܫܐ ܠܓܐܪ̈ܐ܀  31:30 ܗܐ ܐܥܠ ܒܟܘ̈ܠܝܬܝ ܓܐܪ̈ܘܗܝ܀  41:30 ܗܘܝܬ ܓܘܚܟܐ ܒܟܠܗܘܢ ܥܡ̈ܡܐ܂ ܘܙܡܝܪܬܗܘܢ ܟܠܗ ܝܘܡܐ܀  51:30 ܐܣܒܥܢܝ ܡܪܪ̈ܐ ܘܐܪܘܝܢܝ ܓܕ̈ܕܐ܀  61:30 ܘܬܒܪ ܒܟܐܦܐ ܫܢ̈ܝ ܘܦܠܢܝ ܒܩܛܡܐ܀  71:30 ܘܐܬܛܥܝܬ ܡܢ ܫܠܡܐ ܢܦܫܝ ܘܛܥܝܬ ܛܒܬܐ܀  81:30 ܘܐܡܪܬ ܕܐܒܕܘ ܢܨ̈ܚܢܝ ܘܣܒܪܝ ܡܢ ܡܪܝܐ܀  91:30 ܐܬܕܟܪ ܫܘܥܒܕܝ ܘܡܪܕܘܬܝ ܕܡܪܪ̈ܐ ܘܕܓܕ̈ܕܐ܀  02:30 ܐܬܕܟܪ ܘܐܦܢܐ ܢܦܫܝ ܥܠܝ܀  12:30 ܗܕܐ ܐܬܝܒ ܥܠ ܠܒܝ܂ ܡܛܠ ܗܢܐ ܐܣܟܐ ܠܗ܀  22:30 ܚܣܕ̈ܘܗܝ ܕܡܪܝܐ ܕܠܐ ܛܠܩܝܢ ܘܠܐ ܓܡܪܝܢ ܪ̈ܚܡܘܗܝ܀  32:30 ܒܚܘܕܬܐ ܕܨܦܪܐ ܣܓܝܐܐ ܗܝܡܢܘܬܟ ܡܪܝܐ܀  42:30 ܐܡܪܬ ܢܦܫܝ ܡܢܬܝ ܗܘ܂ ܡܛܠ ܗܢܐ ܐܣܟܐ ܠܗ܀  52:30 ܛܒ ܡܪܝܐ ܠܡܢ ܕܡܣܟܐ ܠܗ ܘܠܢܦܫܐ ܕܒܥܝܐ ܠܗ܀  62:30 ܛܒ ܠܡܢ ܕܡܣܟܪ ܒܩܘܫܬܐ ܠܦܘܪܩܢܗ ܕܡܪܝܐ܀  72:30 ܛܒ ܠܓܒܪܐ ܟܕ ܢܫܩܘܠ ܢܝܪܟ ܒܛܠܝܘܬܗ܀  82:30 ܢܬܒ ܒܠܚܘܕܘܗܝ ܘܢܫܬܘܩ܂ ܡܛܠ ܕܩܒܠ ܥܠܘܗܝ ܢܝܪܟ܀  92:30 ܢܬܠ ܒܥܦܪܐ ܦܘܡܗ ܡܛܠ ܕܐܝܬ ܣܒܪܐ܀  03:30 ܢܬܠ ܦܟܗ ܠܡܢ ܕܡܚܐ ܠܗ ܘܢܣܒܥ ܚܣܕܐ܀  13:30 ܡܛܠ ܕܠܐ ܛܥܐ ܡܪܝܐ ܠܥܠܡ܀  23:30 ܐܠܐ ܡܡܟܟ ܘܡܪܚܡ ܐܝܟ ܣܘܓܐܬ ܪ̈ܚܡܘܗܝ܀  33:30 ܡܛܠ ܕܠܐ ܥܢܐ ܡܢ ܠܒܗ ܘܡܡܟܟ ܒܢ̈ܝ ܓܢܒܪ̈ܐ܀  43:30 ܠܡܟܒܫܘ ܬܚܝܬ ܪ̈ܓܠܘܗܝ܂ ܟܠܗܘܢ ܐܣܝܪ̈ܐ ܕܐܪܥܐ܀  53:30 ܠܡܨܠܐ ܕܝܢܐ ܕܓܒܪܐ ܠܘܩܒܠ ܐܦ̈ܝ ܥܠܝܐ܀  63:30 ܠܡܚܝܒܘ ܒܪܢܫܐ ܒܕܝܢܗ܃ ܡܪܝܐ ܠܐ ܚܙܐ܀  73:30 ܡܢܘ ܗܢܐ ܕܐܡܪ ܘܗܘܐ܂ ܕܡܪܝܐ ܠܐ ܦܩܕ܀  83:30 ܡܢ ܦܘܡܗ ܕܥܠܝܐ ܠܐ ܢܦ̈ܩܢ ܒܝܫ̈ܬܐ ܘܛܒ̈ܬܐ܀  93:30 ܡܢܐ ܡܬܚܫܒ܂ ܒܪܢܫܐ ܕܚܝ܃ ܘܓܒܪܐ ܥܠ ܚ̈ܛܗܘܗܝ܀  04:30 ܢܒܨܐ ܐܘܪ̈ܚܬܢ ܘܢܒܕܘܩ ܘܢܬܦܢܐ ܠܘܬ ܡܪܝܐ܀  14:30 ܢܫܩܘܠ ܠܒܝ̈ܢ ܥܠ ܐܝܕ̈ܝܢ ܠܘܬ ܐܠܗܐ ܠܫܡܝܐ܀  24:30 ܚܢܢ ܐܥܠܝܢ ܘܡܪܡܪܢܟ܃ ܘܐܢܬ ܠܐ ܫܒܩܬ܀  34:30 ܛܠܠܬ ܒܪܘܓܙܟ ܘܪܕܦܬܢ܂ ܘܩܛܠܬ ܘܠܐ ܚܣܬ܀  44:30 ܛܠܠܬ ܒܥܢܢܟ ܘܐܥܒܪܬ ܨܠܘܬܢ܀  54:30 ܥܩܝܪ̈ܐ ܘܡܣ̈ܠܝܐ ܥܒܕܬܢ ܒܝܬ ܥܡ̈ܡܐ܀  64:30 ܥܝܢܝ ܕܡܥܐ ܘܠܐ ܫܠܝܐ ܡܢ ܕܠܝܬ ܦܘܝܓܐ܀  74:30 ܥܕܡܐ ܕܢܕܝܩ ܘܢܚܙܐ ܡܪܝܐ ܡܢ ܫܡܝܐ܀  84:30 ܥܝܢܝ ܐܬܛܪܦܬ ܥܠ ܢܦܫܝ ܡܢ ܟܠܗܝܢ ܒܢ̈ܬ ܩܘܪ̈ܝܐ ܕܝܠܝ܀  94:30 ܦܬܚܘ ܥܠܝ ܦܘܡܗܘܢ ܟܠܗܘܢ ܒܥܠܕ̈ܒܒܝ܀  05:30 ܕܚܠܬܐ ܘܙܘܥܬܐ ܗܘܬ ܠܢ܂ ܓܘܡܨܐ ܘܬܒܪܐ܀  15:30 ܬܦ̈ܐ ܕܡ̈ܝܐ ܐܪ̈ܕܝ ܥܝܢ̈ܝ ܥܠ ܬܒܪܗܿ ܕܒܪܬ ܥܡܝ܀  25:30 ܡܨܕ ܨܕܘܢܝ ܐܝܟ ܨܦܪܐ ܒܥܠܕ̈ܒܒܝ ܡܓܢ܀  35:30 ܫܬܩܘ ܒܓܘܒܐ ܚ̈ܝܝ ܫܕܘ ܒܝ ܟܐܦ̈ܐ܀  45:30 ܛܦܘ ܡ̈ܝܐ ܠܥܠܡܢ ܪܝܫܝ܂ ܐܡܪܬ ܐܬܪܚܩܬ܀  55:30 ܩܪܝܬ ܫܡܟ ܡܪܝܐ܂ ܡܢ ܓܘܒܐ ܬܚܬܝܐ܀  65:30 ܩܠܝ ܫܡܥܬ ܠܐ ܬܪܟܢ ܐܕܢܟ܂ ܐܠܐ ܐܪܘܚ ܠܝ ܘܦܪܘܩܝܢܝ܀  75:30 ܩܪܒܬ ܒܝܘܡܐ ܕܩܪܝܬܟ܃ ܘܐܡܪܬ ܠܝ ܠܐ ܬܕܚܠ܀  85:30 ܕܢܬ ܡܪܝܐ ܕܝܢܐ ܕܢܦܫܝ ܘܦܪܩܬ ܚ̈ܝܝ܀  95:30 ܚܙܝܬ ܡܪܝܐ ܡܘܟܟܝ܂ ܕܢܬ ܕܝܢܝ܀  06:30 ܚܙܝܬ ܟܠܗܿ ܢܩܡܬܗܘܢ ܘܟܠ ܕܐܬܚܫܒܘ ܥܠܝ܀  16:30 ܫܡܥܬ ܚܣܕܗܘܢ ܡܪܝܐ ܘܟܠ ܕܐܬܚܫܒܘ ܥܠܝ܀  26:30 ܣܦ̈ܘܬܐ ܕܩܝ̈ܡܢ ܘܪ̈ܢܝܢ ܥܠܝ ܟܠܗ ܝܘܡܐ܀  36:30 ܡܘܬܒܗܘܢ ܘܡܩܡܗܘܢ ܐܣܬܟܠܬ ܐܢܐ ܡܢ ܪܢܝܗܘܢ܀  46:30 ܬܗܦܟ ܠܗܘܢ ܦܘܪܥܢܗܘܢ ܡܪܝܐ ܐܝܟ ܡܥܒܕ ܐܝ̈ܕܝܗܘܢ܀  56:30 ܬܬܠ ܠܗܘܢ ܟܪܝܘܬܐ ܕܠܒܐ ܘܡܚܘܬܟ ܠܗܘܢ܀  66:30 ܬܪܕܘܦ ܘܒܪܘܓܙܟ ܬܘܒܕ ܐܢܘܢ ܡܢ ܬܚܝܬ ܫܡ̈ܝܟ ܡܪܝܐ܀  10:40 ܐܝܟܢܐ ܡܣܬܠܐ ܕܗܒܐ ܛܒܐ ܘܫܢܐ ܨܘܒܥܐ ܫܦܝܪܐ܃ ܘܡܫ̈ܬܕܝܢ ܟܐ̈ܦܐ ܕܩܘܕܫܐ ܒܪܝܫ ܟܠܗܘܢ ܫܘ̈ܩܐ܀  20:40 ܒ̈ܢܝ ܨܗܝܘܢ ܝܩܝܪ̈ܐ ܕܡܝܬܪܝܢ ܗܘܘ ܡܢ ܟܐ̈ܦܐ ܛܒ̈ܬܐ܃ ܐܝܟܢܐ ܐܬܚܫܒܘ ܐܝܟ ܡ̈ܐܢܐ ܕܚܨܦܐ ܥܒܕ ܐܝ̈ܕܝܐ ܕܦܚܪܐ܀  30:40 ܓ̈ܠܝ ܐܝܟ ܝܪ̈ܘܪܐ ܬܕܝ̈ܗܝܢ܂ ܘܐܝܢܩ ܓܪ̈ܝܗܝܢ܂ ܗܘܬ ܒܪܬ ܥܡܝ ܠܡܚܘܬܐ ܕܠܝܬ ܠܗܿ ܐܣܝܘܬܐ܂ ܘܐܝܟ ܢܥܡܐ ܒܡܕܒܪܐ܀  40:40 ܕܒܩ ܠܫܢܗ ܕܝܠܘܕܐ ܠܫ̈ܡܝ ܚܟܗ ܒܨܗܝܐ܂ ܛ̈ܠܝܐ ܫܐܠܘ ܠܚܡܐ ܘܠܝܬ ܕܩܨܐ ܝܗܒ ܠܗܘܢ܀  50:40 ܗܢܘܢ ܕܐܟܠܝܢ ܗܘܘ ܦܘܢ̈ܩܐ ܗܐ ܣܝܡܝܢ ܒܫܘ̈ܩܐ ܕܐܬܪܒܝܘ ܥܠ ܙܚܘܪ̈ܝܬܐ ܗܐ ܕܡܟܝܢ ܒܩܩ̈ܠܬܐ܀  60:40 ܘܣܓܝ ܥܘܠܗܿ ܕܒܪܬ ܥܡܝ ܡܢ ܚܛܝܬܗܿ ܕܣܕܘܡ܂ ܕܐܬܗܦܟܬ ܡܢ ܫܠܝܐ ܘܠܐ ܠܐ̈ܝ ܒܗܿ ܐܝ̈ܕܝܐ܀  70:40 ܕܟܝܘ ܢܙܝܪ̈ܝܗܿ ܡܢ ܬܠܓܐ ܘܚܘܪܘ ܡܢ ܚܠܒܐ ܒܡܪ̈ܥܝܬܗܘܢ܂ ܣܡܩܘ ܓܪ̈ܡܝܗܘܢ ܡܢ ܣܪܕܘܢ ܘܡܢ ܣܦܝܠܐ ܓܘܫܡܗܘܢ܀  80:40 ܚܫܟ ܡܢ ܫܘܚܪ̈ܐ ܚܙܘܗܘܢ܃ ܘܠܐ ܐܬܝܕܥܘ ܒܫܘ̈ܩܐ ܩܦܘܕ ܡܫܟܗܘܢ ܥܠ ܓܪ̈ܡܝܗܘܢ ܝܒܫ ܘܗܘܐ ܐܝܟ ܩܝܣܐ܀  90:40 ܛܒܝܢ ܗܘܘ ܩܛܝ̈ܠܝ ܚܪܒܐ ܡܢ ܩܛܝ̈ܠܝ ܟܦܢܐ܂ ܕܕܒܘ ܐܝܟ ܗܢܘܢ ܕܡܡܚܝܢ ܘܫܕܝܢ ܒܚܩܠܐ܀  01:40 ܐܝ̈ܕܝ ܢܫ̈ܐ ܡܪ̈ܚܡܢܝܬܐ ܒܫܠ ܒ̈ܢܝܗܝܢ܂ ܘܗܘܘ ܠܗܝܢ ܠܡܐܟܘܠܬܐ ܒܬܒܪܗܿ ܕܒܪܬ ܥܡܝ܀  11:40 ܫܡܠܝ ܡܪܝܐ ܚܡܬܗ ܘܐܫܕ ܚܡܬܐ ܕܪܘܓܙܗ܂ ܘܫܒܩ ܢܘܪܐ ܒܨܗܝܘܢ \ܘܫܠܗܒܝܬܐ#1#/ ܐܟܠܬ ܫܬܐ̈ܣܝܗܿ܀  21:40 ܘܠܐ ܗܝܡܢܘ ܡ̈ܠܟܐ ܕܐܪܥܐ ܘܟܠܗܘܢ ܥܡܘܪ̈ܝܗܿ ܕܬܒܝܠ܃ ܕܐܬܐ ܘܥܐܠ ܒܥܠܕܒܒܐ ܘܐܠܘܨܐ ܒܬܪ̈ܥܝܗܿ ܕܐܘܪܫܠܡ܀  31:40 ܡܛܠ ܚ̈ܛܗܐ ܕܢܒ̈ܝܝܗܿ ܘܥܘܠܐ ܕܟܗ̈ܢܝܗܿ ܕܐܫܕܘ ܒܓܘܗܿ ܕܡܐ ܕܙܕܝ̈ܩܐ܀  41:40 ܢܕܘ ܪܘܪ̈ܒܢܝܗܿ ܒܫܘ̈ܩܝܗܿ ܘܐܬܦܠܦܠܘ ܒܕܡܐ ܘܠܐ ܐܫܟܚܘ ܕܢܩܪܒܘܢ ܠܠܒܘܫ̈ܝܗܘܢ܀  51:40 ܦܪܘܫܘ ܡܢܗܘܢ ܘܛܡ̈ܐܐ ܩܪܘ ܐܢܘܢ܂ ܥܒܪܘ ܥܒܪܘ ܘܠܐ ܬܬܩܪܒܘܢ ܠܗܘܢ܂ ܡܛܠ ܕܐܪܓܙܘ ܐܦ ܐܬܛܪܦܘ܂ ܐܡܪܘ ܒܝܬ ܥܡ̈ܡܐ ܕܬܘܒ ܠܐ ܢܘܣܦܘܢ ܠܡܥܡܪ܀  61:40 ܥܕ ܩܝܡܝܢ ܚܢܢ ܚܫܟ ܥܝܢ̈ܝܢ ܡܢ ܥܘܕܪܢܢ܂ ܣܪܝܩܐܝܬ ܕܩܘ ܕܘ̈ܩܝܢ ܠܘܬ ܥܡܐ ܕܠܐ ܦܪܩ܀  71:40 ܦܪܨܘܦܗ ܕܡܪܝܐ ܦܠܓ ܐܢܘܢ܂ ܘܠܐ ܢܘܣܦ ܠܡܚܪ ܒܗܘܢ܂ ܒܐ̈ܦܝ ܟܗ̈ܢܐ ܠܐ ܢܣܒܘ܂ ܘܥܠ ܣ̈ܒܐ ܠܐ ܪܚܡܘ܀  81:40 ܨܕܘ ܠܕܕܩܕܩܝܢ܂ ܠܕܡܗܠܟܝܢ ܒܫܘ̈ܩܐ܂ ܩܪܒ ܩܨܢ ܡܠܘ ܝܘ̈ܡܝܢ܂ ܡܛܠ ܕܐܬܐ ܥܕܢܢ܀  91:40 ܩܠܝܠܢ ܗܘܘ ܪ̈ܕܘܦܝܢ ܡܢ ܢܫܪ̈ܝ ܫܡܝܐ܂ ܥܠ ܛܘܪ̈ܐ ܪܕܦܘܢ ܘܒܡܕܒܪܐ ܐܬܟܡܢܘ ܠܢ܀  02:40 ܪܘܚܐ ܕܐ̈ܦܝܢ ܡܫܝܚܗ ܕܡܪܝܐ ܐܬܬܚܕ ܒܓܘܡܨܗܘܢ ܗܘ ܕܐܡܪܢ ܕܒܛܠܠܗ ܢܚܐ ܒܝܬ ܥܡ̈ܡܐ܀  12:40 ܕܘܨܝ ܘܚܕܝ ܒܪܬ ܐܕܘܡ ܕܝܬܒܐ ܒܐܪܥܐ ܕܥܘܨ܂ ܐܦ ܠܟܝ ܢܡܛܐ ܟܣܐ ܘܬܪܘܝܢ ܘܬܬܛܪܦܝܢ܀  22:40 ܓܡܪܘ ܚ̈ܛܗܝܟܝ ܒܪܬ ܨܗܝܘܢ ܬܘܒ ܠܐ ܢܘܣܦ ܠܡܓܠܝܘܬܟܝ܂ ܐܬܦܩܕܘ ܚܘܒ̈ܝܟܝ ܒܪܬ ܐܕܘܡ ܐܬܓܠܝܘ ܚ̈ܛܗܝܟܝ܀  10:50 ܐܬܕܟܪ ܡܪܝܐ ܡܢܐ ܗܘܐ ܠܢ܂ ܚܘܪ ܘܚܙܝ ܚܣܕܢ܀  20:50 ܝܪܬܘܬܢ ܐܬܗܦܟܬ ܠܢܘܟܪ̈ܝܐ ܘܒ̈ܬܝܢ ܠܢܘܟܪ̈ܝܐ܀  30:50 ܝܬܡ̈ܐ ܗܘܝܢ ܕܠܐ ܐܒܐ܃ ܘܐܡ̈ܗܬܢ ܐܝܟ ܐܪ̈ܡܠܬܐ܀  40:50 ܡ̈ܝܢ ܒܟܣܦܐ ܐܫܬܝܢ܂ ܘܩܝ̈ܣܝܢ ܒܕܡ̈ܝܐ܀  50:50 ܐܬܘ ܥܠ ܨܘܪܢ܃ ܐܬܪܕܦܢ ܘܠܐܝܢ ܘܠܐ ܐܬܬܢܝܚܢ܀  60:50 ܡܨܪ̈ܝܐ ܝܗܒܘ ܐܝܕܐ܂ ܘܐܬܘܪ̈ܝܐ ܠܡܣܒܥܘ ܠܚܡܐ܀  70:50 ܐܒ̈ܗܝܢ ܚܛܘ ܘܠܝܬ ܐܢܘܢ܂ ܘܚܢܢ ܚ̈ܛܗܝܗܘܢ ܣܒܠܢ܀  80:50 ܥܒ̈ܕܐ ܐܫܬܠܛܘ ܒܢ܂ ܘܠܝܬ ܕܦܪܩ ܠܢ ܡܢ ܐܝ̈ܕܝܗܘܢ܀  90:50 ܒܢܦܫܢ ܢܥܠ ܠܚܡܐ ܡܢ ܩܕܡ ܚܪܒܐ ܕܒܡܕܒܪܐ܀  01:50 ܡܫ̈ܟܝܢ ܐܝܟ ܕܡܢ ܬܢܘܪܐ ܐܬܩܦܕܘ܂ ܘܩܢܐܘ ܡܢ ܩܕܡ ܛܘܪܦܐ ܕܟܦܢܐ܀  11:50 ܢܫ̈ܐ ܒܨܗܝܘܢ ܨܥܪܘ ܘܒܬܘ̈ܠܬܐ ܒܩܘܪ̈ܝܐ ܕܝܗܘܕܐ܀  21:50 ܪܘܪ̈ܒܢܐ ܒܐܝ̈ܕܝܗܘܢ ܐܬܬܠܝܘ܂ ܘܐ̈ܦܝ ܣ̈ܒܐ ܠܐ ܝܩܪܘ܀  31:50 ܓܕܘ̈ܕܐ ܛܚܢܘ ܪܚܝܐ ܘܥܠܝ̈ܡܐ ܒܩܝ̈ܣܐ ܐܬܬܩܠܘ܀  41:50 ܣ̈ܒܐ ܡܢ ܬܪܥܐ ܒܛܠܘ ܘܓܕܘ̈ܕܐ ܡܢ ܚܕܘܬܗܘܢ܀  51:50 ܒܛܠܬ ܚܕܘܬܐ ܕܠܒܢ܂ ܐܬܗܦܟܬ ܠܐܒܠܐ ܚܕܘܬܢ܀  61:50 ܢܦܠ ܟܠܝܠܐ ܕܪܝܫܢ܂ ܘܝ ܠܢ ܥܠ ܕܚܛܝܢ܀  71:50 ܡܛܠ ܗܢܐ ܗܐ ܕܘܐ ܠܒܢ܂ ܘܡܛܠ ܗܢܐ ܗܐ ܚܫ̈ܘܟܢ ܥܝ̈ܢܝܢ܀  81:50 ܥܠ ܛܘܪܐ ܕܨܗܝܘܢ ܕܚܪܒ ܘܬܥ̈ܠܐ ܗܠܟܘ ܒܗ܀  91:50 ܘܐܢܬ ܡܪܝܐ ܠܥܠܡ ܐܝܬܝܟ ܘܟܘܪܣܝܟ ܠܕܪܕܪ̈ܝܢ܀  02:50 ܠܐ ܠܥܠܡ ܬܫܒܩܢ ܘܬܛܥܝܢ ܢܘܓܪܐ ܕܝܘ̈ܡܬܐ܀  12:50 ܐܦܢܢ ܡܪܝܐ ܠܘܬܟ ܘܢܬܦܢܐ܂ ܚܕܬ ܝܘ̈ܡܬܢ܂ ܐܝܟ ܕܡܢ ܩܕܝܡ܀  22:50 ܡܛܠ ܕܡܣܠܝܘ ܐܣܠܝܬܢ ܘܪܓܙܬ ܥܠܝܢ ܛܒ܀ 
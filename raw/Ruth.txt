 10:10 ܘܗܼܘܐ ܒܝܘ̈ܡܝ ܕܝܿܢ̈ܐ܀ ܗܼܘܐ ܟܦܢܐ ܒܐܪܥܐ܂ ܘܐܙܠ ܓܒܪܐ ܡܢ ܒܝܬ ܠܚܡ ܕܝܗܘܕܐ ܠܡܥܡܪ ܒܐܪܥܐ ܕܡܘܐܒ܃ ܗܼܘ ܘܐܢܬܬܼܗ ܘܒ̈ܢܘܗܝ ܡܛܠ ܕܥܼܫܢ ܟܦܢܐ ܒܐܪܥܐ܀  20:10 ܘܫܡܗ ܠܓܒܪܐ ܐܠܝܡܠܟ܃ ܘܫܡܗܿ ܕܐܢܬܬܗ ܢܥܡܝ܂ ܘܫܡܗ̈ܐ ܕܒܢܘ̈ܗܝ ܡܠܝܘܢ ܘܟܠܝܘܢ ܐܦܪ̈ܬܝܐ ܡܢ ܒܝܬ ܠܚܡ ܕܝܗܘܕܐ܂ ܘܐܬܘ ܠܐܪܥܐ ܕܡܘܐܒ ܠܡܥܡܪ ܬܡܢ܀  30:10 ܘܡܼܝܬ ܐܠܝܡܠܟ ܒܥܠܗܿ ܕܢܥܡܝ܃ ܘܐܫܬܚܪܬ ܗܼܝ ܘܬܪܝܢ ܒܢܝܗܿ܀  40:10 ܘܢܣܼܒܘ ܠܗܘܢ ܢܫ̈ܐ ܡܘܐܒܝܬܐ܃ ܫܡܗܿ ܕܚܕܐ ܥܪܦܐ܃ ܘܫܡܗܿ ܕܐܚܪܬܐ ܪܥܘܬ܂ ܘܥܼܡܪܘ ܬܡܢ ܐܝܟ ܫ̈ܢܝܐ ܥܣܪ܀  50:10 ܘܡܝܬܘ ܬܪ̈ܝܗܘܢ ܒܢܝܗܿ܃ ܡܠܝܘܢ ܘܟܠܝܘܢ܃ ܘܐܬܓܙܝܬ ܐܢܬܬܐ ܡܢ ܒܥܠܗܿ ܘܡܢ ܬܪ̈ܝܗܘܢ ܒܢܝܗܿ܀  60:10 ܘܗܦܟܬ ܗܝ ܘܬܪ̈ܬܝܢ ‍<‍ܟܠܠܬܗ ܥܡܗ‍>‍ ܡܢ ܐܪܥܐ ܕܡܘܐܒ܂ ܡܛܠ ܕܫܼܡܥܘ ܒܐܪܥܐ ܕܡܘܐܒ ܕܣܼܥܪ ܡܪܝܐ ܠܥܡܗ ܠܡܬܠ ܠܗܘܢ ܡܙܘܢܐ܀  70:10 ܘܢܼܦܩ ܡܢ ܐܪܥܐ ܕܡܥܡܪܗܼܝܢ܃ ܗܼܝ ܘܬܪ̈ܬܝܢ ܟ̈ܠܬܗܿ ܥܡܗܿ܃ ܠܡܗܦܟ ܘܠܡܐܙܠ ܠܐܪܥܐ ܕܝܗܘܕܐ܀  80:10 ܘܐܡܪܬ ܢܥܡܝ ܠܟ̈ܠܬܗܿ܃ ܗܦܘ̈ܟܝܢ ܙ̈ܠܝܢ ܠܐܬܪܟܼܝܢ ܘܠܒܝܬ ܐܢܫܝ̈ܟܝܢ܂ ܘܡܪܝܐ ܢܥܒܕ ܥܡܟܝܢ ܪ̈ܚܼܡܐ܀ ܐܝܟ ܕܥܒܕܬܝܢ ܥܡܝ܃ ܘܥܡ ܬܪ̈ܝܗܘܢ ܒ̈ܢܝ ܕܡܝܬܘ܀  90:10 ܘܢܬܠܟܝܢ ܡܪܝܐ ܠܪ̈ܚܼܡܐ܃ ܘܬܫܟܚܝܢ ܢܝܚܐ ܒܝܬ ܐܒܗܝ̈ܟܝܢ܂ ܘܢܼܫܩܬ ܐ̈ܢܝܢ܃ ܘܐܪܝܡ ܩܠܗܼܝܢ ܘܒ̈ܟܝܝ܀  01:10 ܘܐܡܪ̈ܢ ܠܗܿ ܠܐ܃ ܐܠܐ ܥܡܟܝ ܢܐܙܠ ܠܐܪܥܟܝ ܘܠܥܡܟܝ܀  11:10 ܘܐܡܪܬ ܠܗܝܢ ܢܥܡܝ܃ ܗܦܘ̈ܟܝܢ ܒ̈ܢܬܝ܃ ܡܢܐ ܐܙ̈ܠܢ ܐܢܬܝܢ ܥܡܝ܂ ܕܕܠܡܐ ܬܘܒ ܢܗܘܘܢ ܠܝ ܒܢܝܐ ܘܐܬܠܟܝܢ ܠܗܘܢ  21:10 ܗܦܘ̈ܟܝܢ ܒܢܬ̈ܝ܃ ܡܛܠ ܕܐܢܐ ܣܐܒܬ ܠܝ ܡܢ ܕܠܡܗܘܐ ܠܓܒܪܿܐ܃ ܕܐܡܪ ܕܬܘܒ ܢܗܘܐ ܠܝ ܣܒܪܿܐ܃ ܘܐܗܘܐ ܠܓܒܪܐ ܘܐܘܠܕ ܒ̈ܢܝܿܐ܀  31:10 ܘܐܢܬܝܢ ܬܣ̈ܟܝܢ ܠܗܘܢ ܥܕܡܐ ܕܢܐܪܒܘܢ܃ ܘܬܬܥܟܪ̈ܢ ܡܢ ܕܠܡܗܘܐ ܠܓܒܪ̈ܐ ܠܐܿ ܒܢ̈ܬܝ܃ ܡܛܠ ܕܡܿܪܬ ܠܝ ܛܒ ܥܠܝܟܝܢ܃ ܘܠܝ ܡܪܝܪܐ ܝܬܝܪ ܡܢܟܝܢ܃ ܡܛܠ ܕܐܝܼܕܗ ܕܡܪܝܐ ܢܦܼܩܬ ܒܬܪܝ܀  41:10 ܘܐܪܝܡ ܬܘܒ ܩܠܗܝܼܢ ܘܒ̈ܟܝ܂ ܘܢܫܩܬ ܥܪܦܐ ܠܚܡܬܗܿ ܘܗܦܟܬ ܘܐܼܙܠܬ܃ ܪܥܘܬ ܕܝܢ ܢܩܦܬܗܿ܀  51:10 ܘܐܡܪܬ ܠܗ ܚܡܬܗܿ܃ ܗܐ ܝܒܡܬܟܝ ܗܼܦܟܬ ܠܥܡܗܿ ܘܠܒܝܬ ܐܢܫ̈ܝܗܿ܃ ܗܦܘܟܝ ܐܦ ܐܢܬ ܒܬܪ ܝܒܡܬܟܝ܀  61:10 ܘܐܡܪܬ ܠܗܿ ܪܥܘܬ܃ ܚܣ ܠܝܼ ܕܐܗܦܘܟ ܡܢ ܠܘܬܟܝ ܘܐܫܒܩܟܝ܃ ܡܛܠ ܕܠܐܬܪ ܕܬܐܙܠܝܼܢ܀ ܐܿܙܠ܃ ܘܐܝܟܐ ܕܬܥܡܪܝܼܢ ܐܿܥܡܪ܂ ܥܡܟܝ ܥܡܝ܃ ܘܐܠܗܟܼܝ ܐܠܗܝ܀  71:10 ܘܐܬܪ ܕܬܡܘܬܝܢ܃ ܐܡܘܬ ܐܦ ܐܢܐ ܘܐܬܩܒܪ܂ ܗܟܢܐ ܢܥܒܕ ܠܝ ܐܠܗܐ ܘܗܟܢܐ ܢܘܣܦ ܠܼܝ܃ ܐܠܐ ܐܢ ܡܘܬܐ ܒܠܚܘܕ ܕܢܦܪܘܫ ܒܝܢܝ ܘܠܟܝ܀  81:10 ܟܕ ܚܙܬ ܕܝܢ ܢܥܡܝ ܕܫܪܝܪܐܝܬ ܐܨܛܒܝܼܬ ܠܡܐܙܠ ܥܡܗܿ܃ ܫܠܼܝܬ ܡܢ ܕܠܡܐܡܪ ܠܗܿ ܠܡܐܙܠ܀  91:10 ܘܐܬܝ ܐܟܚܕܐ ܥܕܡܐ ܠܒܝܬ ܠܚܡ ܕܝܗܘܕܐ܃ ܘܗܼܘܐ ܕܟܕ ܐ̈ܬܝ ܠܒܝܬ ܠܚܡ܃ ܚܕܝܬ ܒܗܝܼܢ ܟܘܠܗܿ ܡܕܝܢܬܐ܃ ܘܐܿܡܪܝܢ ܗܕܐ ܗܝ ܢܥܡܝ܀  02:10 ܘܐܡܪܬ ܠܗܝܼܢ ܠܐ ܬܩܪܝܢܢܝ ܢܥܡܝ ܐܠܐ ܩܪܝܢܢܝ ܡܪܝܪܬ ܢܦܫܐ܃ ܡܛܠ ܕܐܠܫܕܝ ܡܪܡܪܢܝ ܛܒܿ܀  12:10 ܡܠܝܐܝܬ ܓܝܪ ܐܙܠܬ ܡܟܐ܃ ܘܡܪܝܐ ܐܗܦܟܢܝ ܣܪܝܩܐܝܬ܂ ܘܠܡܢܐ ܡܟܝܠ ܩܿܪܝܢ ܐܢܬܘܢ ܠܝ ܢܥܡܝ ܕܡܪܝܐ ܡܟܟܢܝ܃ ܘܡܿܢ ܕܡܿܛܐ ܒܐܝܕ̈ܘܗܝ ܐܒܐܫ ܠܝ܀  22:10 ܘܗܿܦܟܬ ܢܥܡܝ ܘܪܥܘܬ ܡܘܐܒܝܬܐ ܟܠܬܗܿ ܥܡܗܿ܃ ܕܐܨܛܒܝܬ ܠܡܗܦܟ ܥܡܗܿ ܒܠܒܐ ܫܠܡܐ܂ ܘܐ̈ܬܝ ܡܢ ܐܪܥܐ ܕܡܘܐܒ ܒܪܝܫ ܚܣܕܐ ܕܣܥܪ̈ܐ܀  10:20 ܘܠܢܥܡܝ ܐܝܬ ܗܘܐ ܓܒܪܐ ܚܕ ܡܘܕܥܼܬܐ܃ ܡܢ ܫܪܒܬܗ ܕܐ‍{‍ܒ‍}‍‍<‍ܠ‍>‍ܝܡܠܟ ܒܥܠܗܿ܃ ܓܒܪܐ ܝܕܝܥܐ ܘܫܡܼܗ ܒܥܙ܀  20:20 ܘܐܡܪܬ ܪܥܘܬ ܡܘܐܒܝܬܐ ܠܢܥܡܝ ܚܡܬܗܿ ܐܿܙܠ ܠܚܩܠܐ ܘܐܠܩܘܛ ܠܩܛܐ ܒܬܪ ܦܥ̈ܠܐ ܕܡܿܢ ܕܐܫܟܚ ܪ̈ܚܼܡܐ ܒܥܝܢܘܗܝ܂ ܘܐܡܪܬ ܠܗܿ ܚܡܬܗܿ ܙܠܝ ܒܪܬܝ܀  30:20 ܘܐܙܠܬ ܪܥܘܬ ܠܡܠܩܛ ܠܩܛܐ ܒܬܪ ܚܨܘ̈ܕܐ܃ ܘܐܣܬܩܒܠܬ ܒܦܠܓܘܬܐ ܕܚܩܠܗ ܕܒܥܙ ܒܪ ܫܪܒܬܗ ܕܐ‍{‍ܒ‍}‍‍<‍ܠ‍>‍ܝܡܠܟ܀  40:20 ܘܗܐ ܒܥܙ ܐܿܬܐ ܡܢ ܒܝܬ ܠܚܡ܃ ܘܐܡܼܪ ܠܚܨܘܕ̈ܐ ܫܠܡܐ ܥܡܟܘܢ܃ ܐܿܡܪܝܢ ܠܗ ܡܪܝܐ ܢܒܪܟܟ܀  50:20 ܘܐܡܪ ܒܥܙ ܠܛܠܝܐ ܕܩܐܡ ܥܠ ܦܥ̈ܠܐ܃ ܡܐ ܛܒܗܿ ܕܥܠܝܡܬܐ ܗܕܐ܀  60:20 ܘܥܼܢܐ ܛܠܝܐܼ ܘܐܼܡܪ ܠܗ܃ ܐܢܬܬܐ ܗܝ ܡܘܐܒܝܬܐ܃ ܗܿܝ ܕܐܬܬ ܥܡ ܢܥܡܝ ܡܢ ܐܪܥܐ ܕܡܘܐܒ܀  70:20 ܘܐܡܪܐ ܐܠܩܘܛ ܠܩܛܐ ܒܬܪ ܚܨܘ̈ܕܐ܃ ܘܠܩܛܬ ܡܢ ܨܦܪܐ ܥܕܡܐ ܠܢܝܚܬܐ܀  80:20 ܘܐܼܡܪ ܒܥܙ ܠܪܥܘܬ܃ ܒܪܬܝ ܠܐ ܫܡܝܥ ܠܟܝ ܒܡܬܠܐ܃ ܕܒܚܩܠܐ ܕܠܐ ܕܝܠܟ ܠܐ ܬܠܩܘܛ ܡܛܠ ܗܢܐ ܩܘܝ ܘܗܘܝܬ ܬܢܢ ܥܡ ܛܠܝܬ̈ܝ܀  90:20 ܘܗܘܝܬܝ ܚܿܙܝܐ ܐܝܟܐ ܚܨܿܕܝܢ܃ ܘܗܼܘܝܬܝ ܐܿܙܠܐ ܒܬܪܗܘܢ܃ ܗܐ ܦܩܕܬ ܠܛܠܝ̈ܐ ܕܐܢܫ ܠܐ ܢܗܪܟܝ܂ ܘܐܢ ܙܗܢܬܝܼ ܙܠܝ ܘܐܫܬܝ ܡܢ ܡܐ̈ܢܐ ܕܡܿܠܝܢ ܛ̈ܠܝܐ܀  01:20 ܘܢܦܠܬ ܥܠ ܐܦܝ̈ܗܿ ܥܠ ܐܪܥܐ ܘܣܓܕܬ ܠܼܗ ܘܐܡܪܬ܃ ܡܛܠ ܕܐܫ̈ܟܚܬ ܪ̈ܚܼܡܐ ܒܥܝ̈ܢܝܟ ܠܡܕܥܢܝ ܕܐܟܣܢܝܬܐ ܐܢܐ܀  11:20 ܐܡܪ ܠܗܿ ܒܿܥܙ܃ ܡܬܐܡܪܘ ܐܬܐܡܪ ܠܝ ܡܕܡ ܕܥ̈ܒܕܬܝ ܥܡ ܚܡܬܟܝ ܡܢ ܒܬܪ ܕܡܼܝܬ ܒܥܠܟܝ܃ ܕܫܒܩܬܝ ܐܒܘܟ ܘܐܡܟܝ ܘܫܪܒܬܟܝ܃ ܘܐܼܬܝܬ ܠܥܡܐ ܕܠܐ ܝܿܕܥܐ ܗܼܘܝܬ ܡܢ ܐܬܡܠܝ ܘܡܢ ܡܢܬܡܠܝ܀  21:20 ܢܦܪܥܟܝ ܡܪܝܐ ܐܠܗܐ ܕܐܝܣܪܝܠ܃ ܘܢܬܠ ܐܓܪܟܝ܀ ܗܘܿ ܕܐܼܬܝܬ ܠܡܣܬܬܪܘ ܬܚܝܬ ܟܢ̈ܦܘܗܝ܀  31:20 ܘܐܡܪܬ ܠܗ܃ ܡܛܠ ܕܐܫܟܿܚܬ ܪ̈ܚܡܐ ܒܥܝܢܝ̈ܟ ܡܪܝ܃ ܘܒܝܐܬܢܝ ܘܡܠܼܝܬ ܒܠܒܗܿ ܕܐܡܬܟ܃ ܘܐܢܐ ܐܗܘܐ ܐܝܟ ܚܕܐ ܡܢ ܐܡܗ̈ܬܟ܀  41:20 ܘܐܡܪ ܠܗܿ ܒܥܙ ܒܥܕܢܐ ܕܫܪܘܬܐ܃ ܩܪܘܒܝ ܘܐܟܘܠ ܥܡܝ ܠܚܡܐ܃ ܘܐܘܬܒܗܿ ܥܠ ܓܒ ܚܨܘ̈ܕܐ܃ ܘܝܗܼܒ ܠܗܿ ܫܚܬܝܬܐ܃ ܘܨܒܥ ܠܚܡܐ ܒܚ‍<‍ܠ‍>‍ܒܐ܃ ܘܐܪܡܝ ܦܬ̈ܐ ܕܦܪ̈ܝܟܬܐ܂ ܘܝܗܼܒ ܠܗܿ ܘܐܟܠܬ ܘܣܼܒܥܬ ܘܐܘܬܪܬ܀  51:20 ܘܩܡܬ ܠܡܠܩܛ܃ ܘܿܦܩܕ ܒܥܙ ܠܥܒܕܘ̈ܗܝ ܘܐܼܡܪ܃ ܬܠܩܘܛ ܡܢ ܒܝ̈ܢܬ ܟܦܐ ܘܠܐ ܬܗܪܘܢܗܿ܀  61:20 ܘܫܒܩܘܗܿ ܠܿܩܛܐ ܡܢ ܒܝ̈ܢܬ ܟ̈ܦܐ܂ ܘܠܐ ܐܗܪܘܗܿ܃  71:20 ܘܗܘܬ ܠܿܩܛܐ ܒܚܩܠܐ ܥܕܡܐ ܠܪܡܫܐ܃ ܘܚܒܛܬ ܐܢ̈ܝܢ܃ ܘܐܫܟܚܬ ܒܗܝܢ ܐܝܟ ܡܠܐ ܟܝܠܐ ܕܣܥܪ̈ܐ܀  81:20 ܘܫܩܠܬ ܐ̈ܢܝܢ ܘܥܼܠܬ ܠܡܕܝܢܬܐ܃ ܘܚܘܼܝܬ ܠܚܡܬܗܿ ܠܩܛܐ ܕܠܩܛܬ܃ ܘܝܗܒܬ ܠܗܿ ܡܢ ܗܘܿ ܡܐ ܕܠܥܣܬ ܘܐܘܬܪܬ܀  91:20 ܘܐܡܪܬ ܠܗܿ ܚܡܬܗܿ܃ ܐܝܿܟܐ ܠܿܩܛܐ ܗܼܘܝܬ ܝܘܡܢܐ܃ ܘܐܬܪ ܕܗܘܼܝܬ ܢܗܘܐ ܒܪܝܟ܃ ܘܗܿܘ ܡܿܢ ܕܐܫܟܚܬܝ ܪ̈ܚܼܡܐ ܒܥܝ̈ܢܘܗܝ܂ ܘܐܫܬܥܝܬ ܠܚܡܬܗܿ ܐܝܟܐ ܗܘܬ܃ ܘܐܿܡܪܐ ܠܗܿ܃ ܒܥܙ ܫܡܗ ܠܓܒܪܐ ܕܠܿܩܛܐ ܗܘܝܬ ܒܚܩܠܗ ܝܘܡܢܐ܀  02:20 ܘܐܡܼܪܬ ܢܥܡܝ ܠܟܠܬܗܿ܃ ܒܪܝܟ ܗܼܘ ܡܪܝܐ ܕܠܐ ܐܥܒܪ ܚܣܕܗ ܡܢ ܚܝ̈ܐ ܘܡܢ ܡܝ̈ܬܐ܂ ܘܐܡܪܬ ܠܗܿ ܢܥܡܝ܃ ܩܪܝܒܢ ܗܘ ܓܒܪܐ܃ ܘܡܢ ܬܒܥ ܥܝܪܬܢ ܗܘ܀  12:20 ܘܐܡܪܬ ܪܥܘܬ ܠܚܡܬܗܿ܃ ܘܐܼܡܪ ܠܝ ܬܘܒ ܕܕܼܒܩ ܠܥܒ̈ܕܝ ܥܕܡܐ ܕܢܓܡܪ ܚܨܕܐ ܟܠܗ܀  22:20 ܘܐܡܪܬ ܢܥܡܝ ܠܪܥܘܬ ܟܠܬܗ܃ ܛܘܒܝܟܝ ܒܪܬܝ ܕܕܒܼܩܬ ܠܥܠܝܡ̈ܬܗ܃ ܘܠܐ ܐܢܫ ܢܗܪܟܝ ܒܚܩܠܐ ܕܠܐ ܝܕܥܬܝ܀  32:20 ܐܠܐ ܢܩܦܬܝ ܠܐܡܗ̈ܬܗ ܕܒܥܙ ܠܡܠܩܛ܃ ܥܕܡܐ ܕܢܫܼܠܡ ܚܨܕܐ ܕܣܥܪ̈ܐ ܘܕܚܛ̈ܐ܀  10:30 ܘܝܬܒܬ ܪܥܘܬ ܥܡ ܚܡܬܗܿ܃ ܘܐܡܪܬ ܠܗܿ ܢܥܡܝ܃ ܒܪܬܝ܃ ܠܐ ܐܒܥܐ ܠܟܝ ܢܝܚܐ ܘܢܛܐܒ ܠܟܝ܀  20:30 ܘܗܐ ܒܥܙ ܡܚܟܘܡܬܢ ܗܿܘ܃ ܗܘ ܕܗܼܘܝܬܝ ܥܡ ܥܠܝܡ̈ܬܗ܃ ܘܗܐ ܒܗܢܐ ܠܠܝܐ ܐܕ̈ܪܐ ܕܣܥܪ̈ܐ ܟܿܫܐ܀  30:30 ܣܚܝ ܗܟܝܠ ܘܡܫܘܚܝ܃ ܘܐܨܛܒܬ ܒܠܒ̈ܘܫܝܟܝ܃ ܘܚܘܬ ܠܐܕܪܐ܃ ܘܠܐ ܬܬܚܙܝܢ ܠܗ ܥܕܡܐ ܕܠܿܥܣ ܘܫܿܬܐ܀  40:30 ܘܢܗܘܐ ܡܐ ܕܕܡܿܟ܃ ܬܣܝܡܝܢ ܠܒܠܟܝ ܒܕܘܟܬܐ ܕܕܡܿܟ ܒܗܿ܂ ܘܬܩܪܒܝܢ ܘܬܕܡܟܝܢ ܠܘܬ ܪ̈ܓܠܘܗܝ܃ ܘܗܼܘ ܢܐܡܪ ܠܟܝ ܡܐ ܕܬܥܒܕܝܢ܀  50:30 ܘܐܡܪܬ ܠܗܿ܃ ܟܠ ܡܐ ܕܐܡܪܬܝ ܠܝ܃ ܐܥܒܕ܀  60:30 ܘܢܚܬܬ ܠܐܕܪܐ܃ ܘܥܒܕܬ ܟܠ ܡܐ ܕܦܩܕܬܗܿ ܚܡܬܗܿ܀  70:30 ܘܟܕ ܐܟܠܼ ܒܥܙ ܘܐܫܬܝ ܘܛܐܒ ܠܒܗ܃ ܐܬܐ ܘܕܡܼܟ ܒܓܒܗ ܕܐܕܪܐ܃ ܘܒܡܚܠܝܐ ܕܫܢܬܐ ܟܕ ܕܡܟ ܒܐܕܪܐܼ܃ ܐܬܬ ܗܼܝ ܒܛܘܫܝܐ܃ ܘܓܠܬ ܟܢܦܐ ܕܡܪܛܘܛܗ܃ ܘܢܦܠܬ ܠܘܬ ܪ̈ܓܠܘܗܝ܀  80:30 ܘܗܼܘܐ ܒܦܠܓܗ ܕܠܠܝܐ܃ ܢܕ ܓܒܪܐ ܡܢ ܫܢܬܗ܃ ܘܬܘܗ ܕܚܼܙܐ ܐܢܬܬܐ ܕܕܡܟܐ ܠܘܬ ܪ̈ܓܠܘܗܝ܀  90:30 ܘܐܼܡܪ ܠܗܿ ܡܐ ܛܒܟܝ܃ ܘܐܡܪܬ ܠܗ ܐܢܐ ܐܢܐ ܪܥܘܬ ܐܡܬܟ܃ ܐܠܐ ܟܣܐ ܠܐܡܬܟ ܒܟܢܦܐ ܕܡܪܛܘܛܟ܃ ܡܛܠ ܕܐܢܬ ܗܘ ܬܒܥ ܝܪܬܘܬܐ܀  01:30 ܘܐܼܡܪ ܠܗܿ ܒܿܥܙ܂ ܒܪܝܟܐ ܐܢܬ ܠܐܠܗܐ ܒܪܬܝ܃ ܡܛܘܠ ܕܐܿܛܐܒܬ ܚܣܕܟܝ ܐܚܪܝܐ ܛܒ ܡܢ ܩܕܡܝܐ ܕܠܐ ܐܙܠܬܝ ܒܬܪ ܥܠܝ̈ܡܐ ܕܥܬܝܪܝܢ ܐܘ ܕܡܣܟܢ̈ܝܢ܀  11:30 ܘܗܫܐ ܒܪܬܝ ܠܐ ܬܕܚܠܝܢ܃ ܡܛܠ ܕܟܠ ܕܬܐܡܪܝܢ ܠܝ ܐܥܒܕ ܠܟܝ܂ ܝܿܕܥܐ ܓܝܪ ܟܠܗ ܫܪܒܬܐ ܕܥܡܢ܃ ܕܐܢܬܬܐ ܐܢܬܝ ܕܥܘܫܢܐ܀  21:30 ܘܗܫܐ ܒܩܘܫܬܐ ܐܢܐ ܐܢܐ ܬܒܥ ܝܪܬܘܬܐ܃ ܒܪܡ ܕܝܼܢ ܐܝܬ ܗܘ ܐܚܪܢܐ ܕܬܒܥ ܝܪܬܘܬܐ܃ ܕܗܼܘ ܩܪܝܒ ܝܬܝܪ ܡܢܝ܀  31:30 ܘܗܫܐ ܟܬܪܝ ܝܘܡܢܐ ܘܒܘܬܝ ܥܕ ܢܿܓܗܐ܂ ܘܢܗܘܐ ܒܨܦܪܐ܃ ܐܢ ܬܒܥܟܝ܃ ܫܦܝܪ ܢܬܒܥ܂ ܘܐܢ ܕܝܢ ܠܐ ܢܨܒܐ ܕܢܬܼܒܥܟܝ܃ ܚܝ ܗܘ ܡܪܝܐ ܕܐܢ ܗܼܘ ܕܠܐ ܢܬܒܥܟܝ܂ ܐܠܐ ܐܢܐ ܐܬܒܥܟܝ܃ ܘܐܡܪ ܠܗܿ ܕܡܟ ܥܕ ܨܿܦܪܐ܀  41:30 ܘܕܡܟܬ ܠܘܬ ܪ̈ܓܠܘܗܝ ܥܕܡܐ ܕܢܓܗܬ܃ ܘܩܡܬ ܒܨܿܦܪܐ ܟܕ ܥܡܘܛ ܥܕ ܠܐ ܐܢܫ ܢܕܥ ܠܚܒܪܗ܃ ܘܐܡܪܬ ܠܗ܃ ܕܠܐ ܐܢܫ ܢܕܥ ܕܢܚܬܬ ܠܘܬܟ ܠܐܕܪܐ܀  51:30 ܐܿܡܪ ܠܗܿ ܒܥܙ܃ ܦܪܘܣܝ ܡܪܛܘܛܟܝ܃ ܘܦܪܣܬ ܘܐܟܝܠ ܐܪܡܝ ܠܗܿ ܫܬܐ ܟܝ̈ܠܝܢ ܕܣܥܪ̈ܐ܃ ܘܐܪܝܡ ܥܠܝܗܿ܃ ܘܫܼܩܠܬ ܘܐܬܬ ܠܡܕܝܢܬܐ܀  61:30 ܘܥܠܬ ܠܘܬ ܚܡܬܗܿ܃ ܐܿܡܪܐ ܠܗܿ ܚܡܬܗܿ ܡܿܢ ܐܢܬ ܒܪܬܝ܂ ܐܿܡܪܐ ܠܗܿ ܐܢܐ ܐܢܐ ܪܥܘܬ܃ ܘܐܡܪܬ ܠܗܿ ܟܠ ܡܐ ܕܥܼܒܕ ܠܗܿ ܒܿܥܙ܀  71:30 ܘܕܝܗܒ ܠܗܿ ܫܬܐ ܟܝܠܝܢ ܕܣܥܪ̈ܐ܃ ܘܕܐܼܡܪ ܠܗܿ ܕܠܐ ܬܥܠܝܢ ܠܘܬ ܚܡܬܟܝ ܣܪܝܩܐܝܬ܀  81:30 ܐܿܡܪܐ ܠܗܿ ܚܡܬܗܿ ܬܒܝ ܒܪܬܝ ܥܕ ܬܚܙܝܢ܃ ܠܐ ܓܝܪ ܫܿܠܐ ܓܒܪܐ ܥܕܡܐ ܕܡܿܩܪܒ ܠܗ ܕܝܼܢܐ ܝܘܡܢܐ܀  10:40 ܘܣܼܠܩ ܒܥܙ ܘܝܼܬܒ ܥܠ ܬܪܥܐ ܕܡܕܝܢܬܐ܃ ܘܗܐ ܬܒܥ ܥܝܪܬܐ ܥܿܒܪ ܗܘܿ ܕܐܼܡܪ ܥܠܘܗܝ ܒܥܙ܃ ܘܐܼܡܪ ܠܗ܃ ܬܐ ܬܒ ܗܪܟܐ܃ ܗܼܘ ܕܝܢ ܐܼܡܪ ܠܗ ܡܿܢܘ܃ ܘܝܬܒ ܠܘܬܗ܀  20:40 ܘܓܼܒܐ ܠܗ ܥܣܪܐ ܓܒܪ̈ܝܢ܃ ܡܢ ܣ̈ܒܐ ܕܡܕܝܢܬܐ܃ ܘܐܘܬܒ ܐܢܘܢ ܠܘܬܗ܀  30:40 ܘܐܼܡܪ ܠܬܒܥ ܝܪܬܘܬܐ܃ ܦܠܓܿܘܬܐ ܕܚܩܠܐ ܕܐܚܘܢ ܐܠܝܡܠܟ ܙܒܢܬ ܠܝ ܢܥܡܝ܀  40:40 ܘܐܢܐ ܐܡܿܪܬ ܕܐܓܠܐ ܘܐܘܕܥܟ܃ ܘܐܡܿܪ ܠܟ܃ ܕܩܢܝ ܐܢܬ ܩܕܡ ܗܠܝܢ ܕܝܿܬܒܝܢ܃ ܘܐܢܐ ܐܢܐ ܕܚܘܝܬ ܢܦܫܝ ܠܡܐܡܪ ܘܠܡܩܢܐ ܩܕܡ ܗܠܝܢ ܣܒ̈ܐ ܕܥܡܝ ܕܝܿܬܒܝܢ܂ ܘܗܫܐ ܐܢ ܗܘ ܕܬܒܥ ܐܢܬ ܬܒܼܥ܂ ܘܐܢ ܠܐ ܬܒܥ ܐܢܬ ܐܡܼܪ ܠܝ܃ ܘܐܕܥ ܕܠܐ ܗܼܘܝܬ ܬܒܘܥܐ܃ ܘܐܢܐ ܐܬܒܥ܂ ܘܐܼܡܪ ܬܒܥ ܐܢܐ܀  50:40 ܘܐܼܡܪ ܒܥܙ܃ ܒܝܘܡܐ ܕܙܿܒܢ ܐܢܬ ܚܩܠܐ ܡܢ ܢܥܡܝ ܘܡܢ ܐܪܥܘܬ ܡܘܐܒܝܬܐ ܐܢܬܬܗ ܕܗܘܿ ܕܡܝܬ܃ ܩܢܝ ܥܕܡܐ ܕܬܩܝܡ ܫܡܗܿ ܕܡܝܬܐ ܥܠ ܝܪܬܘܬܗ܀  60:40 ܘܐܼܡܪ ܬܿܒܘܥܐ܃ ܠܐ ܡܫܟܚ ܐܢܐ ܕܐܬܒܥ܃ ܕܠܡܐ ܐܚܒܿܠ ܝܪܬܘܬܝ܃ ܬܒܥ ܐܢܬ܃ ܡܛܠ ܚܣܝܪܘܬ ܗܝܡܢܘܬܝ ܕܝܠܝ ܕܠܐ ܡܫܟܚ ܐܢܐ ܕܐܿܬܒܥ܀  70:40 ܘܗܕܐ ܬܒܥܬܐ܃ ܗܐ ܩܘܕܡܬ ܒ̈ܢܝ ܐܝܣܪܝܠ܃ ܘܫܘܚܠܦܐ ܕܬܒܥܬܐ ܠܡܩܡܘ܃ ܫܪܐ ܓܒܪܐ ܡܣܢܗ܃ ܘܝܿܗܒ ܠܚܒܪܗ܂ ܘܗܕܐ ܗܝ ܣܗܕܘܬܐ ܒܐܝܣܪܝܠ܀  80:40 ܘܐܼܡܪ ܗܘܿ ܬܿܒܘܥܐ ܠܒܥܙ܃ ܩܢܝ ܢܦܫܟ܃ ܘܫܼܪܐ ܡܢ ܪ̈ܓܠܘܗܝ܀  90:40 ܘܐܼܡܪ ܒܥܙ ܠܣܒ̈ܐ ܘܠܟܠܗ ܥܡܐ܃ ܐܢܬܘܢ ܣܿܗܕܝܢ ܝܘܡܢܐ܃ ܕܩܿܢܝܬ ܟܠ ܡܐ ܕܐܝܬ ܗܘܐ ܠܐܠܝܡܠܟ܃ ܘܟܠ ܡܐ ܕܐܝܬ ܗܘܐ ܠܡܠܝܘܢ ܘܠܟܠܝܘܢ ܡܢ ܐܝܕܐ ܕܢܥܡܝ܀  01:40 ܘܠܟܝ ܪܥܘܬ ܡܘܐܒܝܬܐ ܐܢܬܬ ܡܠܝܘܢ܃ ܢܣܒܬܟܝ ܠܝ ܐܢܬܬܐ܃ ܠܡܩܡܘ ܫܡܗ ܕܡܝܬܐ ܥܠ ܝܪܬܘܬܗ܃ ܕܠܐ ܢܬܛܥܐ ‍{‍ܫܡܗ ܕܡܝܬܐ ܕܠܐ ܢܬܛܥܐ‍}‍ ܕܘܟܪܢܗ ܕܡܝܬܐ ܡܢ ܒܝ̈ܢܬ ܐܚܘ̈ܗܝ ܘܡܢ ܫܪܒܬܗ܃ ܐܢܬܘܢ ܣܿܗܕܝܢ ܝܘܡܢܐ܀  11:40 ܘܥܢܘ ܣܒ̈ܐ ܘܟܠܗ ܥܡܐ ܕܒܬܪܥܐ ܕܩܪܝܬܐ ܘܐܿܡܪܝܢ܃ ܣܿܗܕܝܢܢ ܘܒܪܟܘܗܝ܃ ܘܐܼܡܪܘ ܠܗ܃ ܢܥܒܕ ܡܪܝܐ ܐܢܬܬܐ ܗܕܐ ܩܕܡܝܟ܃ ܐܝܟ ܪܚܝܠ ܘܐܝܟ ܠܝܐ܃ ܗ̈ܠܝܢ ܕܗ̈ܢܝܢ ܬܪ̈ܬܝܗܝܢ ܒ̈ܢܝ ܒܝܬܐ ܠܐܝܣܪܐܝܠ܃ ܘܥܼܒܕ ܚܝ̈ܠܐ ܒܐܦܪܬܐ܃ ܘܩܪ̈ܝ ܫܡܗܿ ܒܝܬ ܠܚܡ܀  21:40 ܘܢܗܘܐ ܒܝܬܟ ܐܝܟ ܒܝܬܗ ܕܦܪܨ܃ ܗܘܿ ܕܝܼܠܕܬ ܬܡܪ ܠܝܗܘܕܐ܂ ܘܢܬܠ ܠܟ ܡܪܝܐ ܙܪܥܐ ܡܢ ܐܢܬܬܐ ܗܕܐ܀  31:40 ܘܢܣܒܗܿ ܒܥܙ ܠܪܥܘܬ ܘܗܘܬ ܠܗ ܐܢܬܬܐ܃ ܘܥܠ ܠܘܬܗܿ ܘܝܗܒ ܠܗ ܡܪܝܐ ܘܒܛܢܬ ܘܝܠܕܬ ܒܪܐ܀  41:40 ܘܐܡܪ̈ܢ ܢܫ̈ܐ ܠܢܥܡܝ܃ ܒܪܝܟ ܗܘ ܡܪܝܐ ܕܠܐ ܐܥܢܕ ܬܿܒܘܥܐ ܝܘܡܢܐ܃ ܘܬܩܪܝܢ ܫܡܗ ܒܐܝܣܪܝܠ܀  51:40 ܘܢܗܘܐ ܡܒܝܐܢܐ ܠܢܦܫܟܝ܃ ܘܡܬܪܣܝܢܐ ܠܡܕܝܢܬܟܝ܂ ܡܛܠ ܕܟܠܬܟܝ ܕܐܚܒܬܟܝ ܝܠܕܬܗ܃ ܗܝܿ ܕܛܐܒܬܝ ܒܥܝܢܝ̈ܟܝ ܝܬܝܪ ܡܢ ܫܒܥܐ ܒܢ̈ܝܢ܀  61:40 ܘܫܩܠܬܗ ܢܥܡܝ ܠܛܠܝܐ ܘܣܿܡܬܗ ܒܚܢܗܿ܃ ܘܗܘܬ ܠܗ ܡܪܒܝܢܝܬܐ܀  71:40 ܘܐܡܪ ܫ̈ܒܒܬܗܿ ܐܬܝܠܕ ܒܪܐ ܠܢܥܡܝ܃ ܘܩܪ̈ܝ ܫܡܗ ܥܘܒܕ܃ ܗܘܝܘ ܐܒܘܗܝ ܕܐܝܫܝ ܐܒܘܗܝ ܕܕܘܝܕ܀  81:40 ܘܗܠܝܢ ܬܘ̈ܠܕܬܗ ܕܦܪܨ܃ ܦܪܨ ܐܘܠܕ ܠܚܨܪܘܢ܀  91:40 ܚܨܪܘܢ ܐܘܠܕ ܠܐܪܡ܃ ܐܪܡ ܐܘܠܕ ܠܥܡܝܢܕܒ܀  02:40 ܥܡܝܢܕܒ ܐܘܠܕ ܠܢܚܫܘܢ܃ ܘܢܚܫܘܢ ܐܘܠܕ ܠܫܠܐ܀  12:40 ܘܫܠܐ ܐܘܠܕ ܠܒܥܙ܃ ܘܒܥܙ ܐܘܠܕ ܠܥܘܒܕ܀  22:40 ܘܥܘܒܕ ܐܘܠܕ ܠܐܝܫܝ܃ ܘܐܝܫܝ ܐܘܠܕ ܠܕܘܝܕ ܡܠܟܐ܀܀  32:40 ܫܠܡ ܟܬܒܐ ܕܐܪܥܘܬ܀ 
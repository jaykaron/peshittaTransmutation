 00:00 ܦܬܓ̈ܡܝ ܢܚܡܝܐ ܒܪ ܚܠܩܝܐ܂  10:10 ܘܗܼܘܐ ܒܝܪܚ ܟܢܘܢ ܒܫܢܬ ܥܣܪܝܢ܂ ܐܢܐ ܩܐܿܡ ܗܿܘܝܬ ܒܫܘܫܢ ܒܝܪܬܐ܂  20:10 ܘܐܼܬܐ ܚܢܢܝ ܚܕ ܡܢ ܐܚ̈ܝ ܗܘ ܘܓܒܪ̈ܐ ܝܗܘ̈ܕܝܐ܂ ܘܫܿܐܠܬ ܐܢܘܢ ܥܠ ܝܗܘ̈ܕܝܐ ܐܝܠܝܢ ܕܝܬܪܘ ܡܢ ܫܒܝܐ܂ ܘܐܦ ܥܠ ܐܘܪܫܠܡ ܡܕܝܢܬܐ܂  30:10 ܘܐܡܪܝܢ ܠܝ ܗܠܝܢ ܐܢܫܐ ܕܫܐܿܠܬ ܐܢܘܢ܂ ܗܢܘܢ ܐܢܫܐ ܐܝܠܝܢ ܕܦܠܛܘ ܡܢ ܫܒܝܐ܂ ܗܐ ܬܡܢ ܐܢܘܢ ܒܡܕܝܢܬܐ ܒܒܝܼܫܬܐ ܪܒܬܐ ܫܪܝܢ ܘܒܚܣܕܐ ܣܓܝܐܐ܂ ܘܗܐ ܫܘܪܗܿ ܕܐܘܪܫܠܡ ܬܪܝܥ ܘܬܪ̈ܥܝܗܿ ܝܩܝܕܝܢ ܒܢܘܪܐ܂܀܂  40:10 ܗܿܝܕܝܢ ܟܕ ܫܡܿܥܬ ܡ̈ܠܐ ܗܠܝܢ ܝܬܿܒ ܗܿܘܝܬ ܘܒܿܟܐ܃ ܘܡܬܐܒܠ ܝܘܡ̈ܬܐ ܣܓܝܐ̈ܐ܂ ܘܗܿܘܝܬ ܨܐܿܡ ܘܡܨܿܠܐ ܩܕܡ ܐܠܗܐ ܕܫܡܝܐ܂  50:10 ܘܐܡܿܪ ܗܿܘܝܬ܂ ܒܿܥܐ ܐܢܐ ܡܢ ܩܕܡܝܟ ܡܪܝܐ ܐܠܗܐ ܕܫܡܝܐ܂ ܐܠܗܐ ܓܢܒܪܐ ܘܪܒܐ ܘܕܚܝܠܐ܂ ܢܛܿܪ ܫܪܪܐ ܘܛܝܒܘܬܐ ܠܪ̈ܚܡܘܗܝ ܘܠܢܛܪ̈ܝ ܦܘܩ̈ܕܢܘܗܝ܂  60:10 ܢܗ̈ܘܝܢ ܡܟܝܠ ܥܝ̈ܢܝܟ ܦܬܝ̈ܚܢ ܘܐܕܢ̈ܝܟ ܨܝ̈ܬܢ ܠܡܫܡܥ ܨܠܘܬܐ ܕܐܢܐ ܥܒܕܟ ܡܨܿܠܐ ܩܕܡܝܟ ܒܐܝܡܡܐ ܘܒܠܠܝܐ ܥܠ ܒܢ̈ܝ ܐܝܣܪܝܠ ܥܒ̈ܕܝܟ܂ ܘܐܢܐ ܡܘܕܐ ܐܢܐ ܥܠ ܚܛܗ̈ܐ ܕܒܢ̈ܝ ܐܝܣܪܝܠ ܕܚܛܘ ܠܟ܂ ܘܐܢܐ ܘܒܝܬ ܐܒܝ ܚܼܛܝܢܢ ܚܢܢ ܩܕܡܝܟ܂  70:10 ܘܠܐ ܢܛܪܢ ܦܘܩ̈ܕܢܐ ܘܢܡܘ̈ܣܐ ܕܦܩܼܕܬ ܠܡܘܫܐ ܥܒܕܟ܂  80:10 ܐܬܕܟܪܿ ܦܬܓ̈ܡܐ ܕܦܼܩܕܬ ܠܡܘܫܐ ܥܒܕܟ܂ ܘܐܡܪܬ ܠܗ ܕܐܢܬܘܢ ܬܟܕܒܘܢ ܒܝ ܘܐܢܐ ܐܒܕܪܟܘܢ ܒܝܬ ܥܡ̈ܡܐ܂  90:10 ܘܬܬܗܦܟܘܢ ܠܘܬܝ܂ ܘܬܛܪܘܢ ܢܡܘ̈ܣܝ ܘܬܥܒܕܘܢ ܐܢܘܢ܂ ܘܐܢ ܢܗܘܘܢ ܡܒܕܪ̈ܝܟܘܢ ܒܣ̈ܘܦܝ ܫܡܝܐ ܡܢ ܬܡܢ ܐܩܪܒܟܘܢ ܘܐܝܬܝܟܘܢ ܠܐܬܪܐ ܕܓܒܿܝܬ ܠܡܫܪܝܘ ܫܡܝ ܬܡܢ܂  01:10 ܘܗܢܘܢ ܥܒ̈ܕܝܟ ܘܥܡܟ܂ ܕܦܼܪܩܬ ܒܚܝܠܟ ܪܒܐ ܘܒܐܼܝܕܟ ܬܩܝܦܬܐ܂  11:10 ܒܒܥܘ ܡܢ ܩܕܡܝܟ ܡܪܝܐ܂ ܬܗܘܐ ܐܕܢܟ ܨܝܿܬܐ ܠܨܠܘܬܗ ܕܥܒܕܟ܂ ܘܠܨܠܘܬܐ ܕܐܝܠܝܢ ܕܨܿܒܝܢ ܠܡܕܚܠ ܠܫܡܟ܂ ܘܦܪܘܩܝܗܝ ܠܥܒܕܟ ܝܘܡܢܐ ܘܗܒܝܗܝ ܒܪ̈ܚܡܐ ܩܕܡ ܓܒܪܐ ܗܢܐ܂ ܘܐܢܐ ܗܿܘܝܬ ܫܩܝܐ ܠܡܿܠܟܐ܂  10:20 ܘܗܝܿܕܝܢ ܒܝܪܚ ܢܝܣܢ ܒܫܢܬ ܥܣܪܝܢ ܠܐܪܛܚܫܫܬ ܡܿܠܟܐ ܚܡܼܪܐ ܡܫܩܐ ܗܿܘܝܬ ܩܕܡ ܡܠܟܐ܂ ܘܫܿܩܠܬ ܚܡܪܐ ܘܝܗܿܒܬ ܠܡܿܠܟܐ܂ ܘܠܐ ܗܘܿܝܬ ܒܝܫ ܩܕܡܘܗܝ܂  20:20 ܘܐܼܡܪ ܠܝ ܡܿܠܟܐ܂ ܡܛܠ ܡܢܐ ܐܦ̈ܝܟ ܒܝ̈ܫܢ܂ ܘܐܢܬ ܠܐ ܗܼܘܝܬ ܟܪܝܗ܂ ܠܝܬ ܗܢܐ܂ ܐܠܐ ܐܢ ܒܝܫܘܬ ܠܒܐ܂ ܘܕܚܿܠܬ ܣܓܿܝ ܛܒ܂  30:20 ܘܐܡܿܪܬ ܠܡܿܠܟܐ܂ ܡܿܠܟܐ ܠܥܠܡ ܚܝܝ܂ ܡܛܠ ܡܢܐ ܠܐ ܢܒܐ̈ܫܢ ܐܦ̈ܝ܂ ܕܡܕܝܢܬܐ ܕܒܝܬ ܡܠܟܘܬܐ ܕܐܒܗ̈ܝ ܚܪܒܐ ܘܬܪ̈ܥܝܗܿ ܡܘܩܕܝܢ ܒܢܘܪܐ܂  40:20 ܘܐܼܡܪ ܠܝ ܡܿܠܟܐ܂ ܡܛܠ ܗܕܐ ܒܥܝܬ܂ ܘܨܿܠܝܬ ܩܕܡ ܐܠܗܐ ܕܫܡܝܐ܂  50:20 ܘܐܡܿܪܬ ܠܡܠܟܐ܂ ܐܢ ܥܠ ܡܿܠܟܐ \ܫܦܝܪ܂ ܐܢܐ ܐܢܐ /ܛܒ܂ ܘܐܢ ܫܿܦܪ ܐܢܐ#4#/ ܥܒܕܟ ܩܕܡܝܟ ܬܫܕܪܢܝ ܠܝܗܘܕ ܡܕܝܢܬܗ ܕܕܘܝܕ ܠܒܝܬ ܩܒܘܪܐ ܕܐܒ̈ܗܝ ܘܐܒܢܝܗܿ܂  60:20 ܘܐܼܡܪ ܠܝ ܡܿܠܟܐ܂ ܫܛܝܐ܂ ܥܕ ܐܡܬܝ ܐܿܙܠ ܐܢܬ ܘܐܿܬܐ܂ ܘܫܦܼܪ ܩܕܡ ܡܿܠܟܐ ܘܫܕܪܢܝ܂ ܘܝܗܒ ܠܝ ܙܒܢܐ܂  70:20 ܘܐܡܿܪܬ ܠܡܿܠܟܐ܂ ܐܢ ܥܠ ܡܿܠܟܐ ܫܦܝܪ ܢܟ̈ܬܒܢ ܠܝ ܐܓܪ̈ܬܐ ܠܘܬ ܫܠܝ̈ܛܐ ܕܒܥܒܪ ܢܗܪܐ ܕܢܥܕܪܘܢܢܝ ܥܕܡܐ ܕܐܿܙܠ ܠܝܗܘܕ܂  80:20 ܘܐܓܪܬܐ ܠܘܬ ܐܣܦ ܢܛܿܪ ܦܪܕܝܣܐ ܕܡܿܠܟܐ܂ ܕܢܬܠ ܠܝ ܩܝ̈ܣܐ ܠܡܥܒܕ ܬܪ̈ܥܝ ܒܝܬܐ܂ ܘܕܒ̈ܬܐ ܘܕܫܘܪܐ ܕܡܕܝܢܬܐ܂ ܘܠܒܝܬܐ ܕܥܐܿܠ ܐܢܐ ܠܗ܂ ܘܝܗܼܒ ܠܝ ܡܿܠܟܐ ܐܝܟ ܐܝܼܕܗ ܕܐܠܗܝ ܕܐܛܐܒܬ ܠܝ܂  90:20 ܘܐܿܬܝܬ ܠܘܬ ܫܠܝܛܐ ܕܒܥܒܪ ܢܗܪܐ ܘܝܗܿܒܬ ܠܗ ܐܓܪܬܐ ܕܡܿܠܟܐ܂ ܘܫܕܪ ܥܡܝ ܡܿܠܟܐ ܪ̈ܒܝ ܚܝ̈ܠܐ ܘܦܪ̈ܫܐ܂  01:20 ܘܫܼܡܥ ܣܡܒܠܝܛ ܚܘܪܢܝܐ ܘܛܘܒܝܐ ܓܒܪ̈ܐ ܥܡܘ̈ܢܝܐ܂ ܘܐܬܐܒܫܬ ܠܗܘܢ ܒܝܫܐܝܬ ܥܠ ܕܐܼܬܐ ܒܪܢܫܐ ܠܡܒܥܐ ܛܿܒܬܐ ܥܠ ܒܢ̈ܝ ܐܝܣܪܝܠ܂  11:20 ܘܐܿܬܝܬ ܠܐܘܪܫܠܡ ܘܗܘܿܝܬ ܬܡܢ ܝܘܡ̈ܬܐ ܬܠܬܐ܂  21:20 ܘܩܡܿܬ ܒܠܠܝܐ ܐܢܐ ܘܓܒܪ̈ܐ ܗܿܢܘܢ ܕܐܝܬ ܗܘܘ ܥܡܝ܂ ܘܠܐ ܚܘܝܿܬ ܠܐܢܫ ܡܕܡ ܕܐܪܡܝ ܐܠܗܝ ܒܠܒܝ ܠܡܥܒܕ ܠܐܘܪܫܠܡ܂ ܘܒܥܝܪܐ ܠܝܬ ܗܘܐ ܥܡܝ܂ ܐܠܐ ܐܢ ܒܥܝܪܐ ܕܪܟܝܒ ܗܿܘܝܬ ܥܠܝܗܿ܂  31:20 ܘܢܦܿܩܬ ܒܬܪܥܐ ܕܢܚܠܐ ܒܠܠܝܐ܂ ܠܐ̈ܦܝ ܥܝܢ ܬܢܝܢ ܘܠܬܪܥܐ ܕܐܣܦܘܬ܂ ܘܗܿܘܝܬ ܣܿܟܪ ܒܫܘܪ̈ܝܗܿ ܕܐܘܪܫܠܡ ܕܡܬܪܥܝܢ ܗܘܘ܂ ܘܬܪ̈ܥܐ ܝܩܝܕܝܢ ܗܘܘ ܒܢܘܪܐ܂  41:20 ܘܥܿܒܪܬ ܥܠ ܬܪܥܐ ܕܢܚܠܐ ܘܠܐܡܐ ܕܡܿܠܟܐ܂ ܘܠܝܬ ܗܘܐ ܐܬܪܐ ܠܒܥܝܪܐ ܠܡܥܒܪ ܬܡܢ܂  51:20 ܘܗܿܘܝܬ ܣܿܠܩ ܒܢܚܠܐ ܒܠܠܝܐ܂ ܘܗܿܘܝܬ ܣܿܟܪ ܒܫܘܪܐ ܘܐܿܬܐ ܘܥܿܠܬ ܒܬܪܥ ܢܚܠܐ ܘܗܿܦܟܬ܂  61:20 ܘܫ̈ܠܝܛܐ ܠܐ ܝܕܥܘ ܠܐܝܿܟܐ ܐܙܿܠܬ ܘܡܢܐ ܥܿܒܕ ܐܢܐ܂ ܘܠܝܗ̈ܘܕܝܐ ܘܠܟܗ̈ܢܐ ܘܠܫ̈ܠܝܛܢܐ ܘܠܣܿܦܪ̈ܐ ܘܠܫܪܟܐ ܕܥܒ̈ܕܝ ܥܒ̈ܝܕܬܐ ܥܕܡܐ ܠܗܫܐ ܠܐ ܚܿܘܝܬ܂  71:20 ܘܐܡܿܪܬ ܠܗܘܢ܂ ܐܢܬܘܢ ܚܿܙܝܢ ܒܝܫܼ̈ܬܐ ܕܚܢܢ ܒܗܝܢ܂ ܕܗܐ ܐܘܪܫܠܡ ܚܪܒܐ ܘܬܪ̈ܥܝܗܿ ܝܩܝܕܝܢ ܒܢܘܪܐ܂ ܬܘ ܢܒܢܐ ܫܘܼܪܐ ܕܐܘܪܫܠܡ܂ ܘܠܐ ܢܗܘܐ ܡܟܝܠ ܚܣܕܐ܂  81:20 ܘܓܠܝܬ ܠܗܘܢ ܐܝܼܕܐ ܕܐܠܗܝ ܕܗܘܬ ܥܡܝ ܠܛܒ܂ ܐܦ ܡ̈ܠܝ ܡܿܠܟܐ ܕܐܬܐܡܪ ܠܝ܂ ܘܐܡܪܝܢ ܩܝܡܝܢܢ ܘܒܢܝܢ܂ ܘܥܫܢܘ ܐܝܕܝ̈ܗܘܢ ܠܡܥܒܕ ܕܛܒ܂  91:20 ܘܫܼܡܥ ܣܡܒܠܝܛ ܚܘܪܢܝܐ܂ ܘܛܘܒܝܐ ܓܒܪܐ ܥܡܘܢܝܐ܂ ܘܓܫܘܡ ܥܪܒܝܐ܂ ܘܓܚܟܘ ܥܠܝܢ܂ ܘܡܝܩܘ ܒܢ ܘܐܡܿܪܝܢ܂ ܡܢܐ ܗܝ ܡܠܬܐ ܗܕܐ ܕܥܒܿܕܝܢ ܐܢܬܘܢ܂ ܕܠܡܐ ܥܠ ܡܿܠܟܐ ܐܢܬܘܢ ܡܿܪܕܝܢ܂  02:20 ܘܐܬܿܝܒܬ ܐܢܘܢ ܦܬܓܡܐ ܘܐܡܿܪܬ ܠܗܘܢ܂ ܐܠܗܐ ܕܫܡܝܐ ܗܼܘ ܦܪܩܢ܂ ܘܚܢܢ ܥܿܒܕܝܢ ܘܩܿܝܡܝܢ ܘܒܢܝܢ܂ ܘܠܟܘܢ ܠܝܬ ܠܟܘܢ ܙܕܩܐ ܘܕܘܟܪܢܐ ܘܡܿܢܬܐ ܒܐܘܪܫܠܡ܂  10:30 ܘܩܡ ܐܠܝܫܒ ܟܘܡܪܐ ܪܒܐ ܘܐܚ̈ܘܗܝ ܟܘܡܪ̈ܐ ܘܒܢ̈ܘܗܝ ܥܠ ܬܪܥܐ ܕܥ̈ܢܐ܂ ܘܐܩܝܡܘ ܬܪ̈ܥܘܗܝ ܘܩܘܕ̈ܫܘܗܝ ܘܥܕܡܐ ܠܡܓܕܠ ܡܐܐ܂ ܗܢܘܢ ܩܕ̈ܫܘܗܝ ܥܕܡܐ ܠܡܓܕܠܐ ܕܚܢܢܐܝܠ܂  20:30 ܘܥܕܡܐ ܠܬܚܘܡܐ ܕܐܢܫܐ ܕܐܝܪܝܚܘ܂ ܘܥܕܡܐ ܠܬܚܘܡܐ ܕܒܢ̈ܝ ܙܒܘܪ ‍<‍ܒܢ̈ܝ#4#‍>‍ ܐܡܪܝ܂  30:30 ܘܬܪܥܐ ܕܨܝ̈ܕܐ ܒܢܐܘܗܝ ܒܢ̈ܝ ܣܢܐܐ ܘܗܢܘܢ ܐܬܩܢܘܗܝ܂ ܘܐܩܝܡܘ ܬܪ̈ܥܘܗܝ ܘܣܘܟܪ̈ܘܗܝܼ ܘܡܘ̈ܟܠܘܗܝ܂  40:30 ܘܥܕܡܐ ܠܬܚܘ̈ܡܐ ܬܩܦ ܡܪܡܘܬ ܒܪ ܐܘܪܝܐ ܒܪ ܐܩܘܨ ܘܥܕܡܐ ܠܬܚܘܡܐ ܬܩܦ܂ ܡܫܠܡ ܒܪ ܟܢܝܐ ܒܪ ܡܫܝܙܟܠ ܘܥܕܡܐ ܠܬܚܘܡܐ ܬܩܦ܂ ܙܕܘܩ ܒܪ ܒܥܢܐ  50:30 ܘܥܕܡܐ ܠܬܚܘܡܐ ܬܩܦܘ ܬܩܘ̈ܥܝܐ ܘܫܠܝܛܢ̈ܝܗܘܢ܂ ܘܠܐ ܐܥܠܘ ܨܘܪܗܘܢ ܒܦܘܠܚܢܐ ܕܡܪ̈ܝܗܘܢ܂  60:30 ܘܬܪܥܐ ܕܬܪܝܢ ܬܩܦ ܝܘܝܕܥ ܒܪ ܦܨܚ ܘܡܫܠܡ ܒܪ ܒܣܪܝܐ܂ ܘܗܢܘܢ ܐܬܩܢܘܗܝ ܘܐܩܝܡܘ ܬܪ̈ܥܘܗܝ ܘܣܘܟܪ̈ܘܗܝ ܘܡܘ̈ܟܠܘܗܝ܂  70:30 ܘܥܕܡܐ ܠܬܚܘܡܐ ܬܩܦ܂ ܡܠܛܝܐ ܓܒܥܿܘܢܝܐ܂ ܘܢܕܘܢ ܡܪܬܝܐ܂ ܐܢܫܐ ܕܓܒܥܘܢ ܘܕܡܨܦܝܐ܂ ܥܒܼܕܘ ܟܘܪܣܝܐ ܠܫܠܝܛ ܥܒܪ ܢܗܪܐ܂  80:30 ܘܬܚܘܡܐ ܬܩܦ܂ ܥܙܐܝܠ ܒܪ ܚܕܝܐ ܒܪ ܨܪܦܝܐ܂ ܘܬܚܘܡܐ ܬܩܿܦ ܚܢܢܝܐ ܒܪ ܩܕܚܝܐ܂ ܘܫܒܩܘ ܐܘܪܫܠܡ ܟܕ ܫܘܪܗܿ ܐܪܘܝܚ܂  90:30 ܘܬܚܘܡܐ ܬܩܦ ܐܪܡܝܐ ܒܪ ܚܘܪ ܫܠܝܛܐ ܕܐܘܪܫܠܡ܂  01:30 ܘܬܚܘܡܐ ܬܩܦ ܚܕܝܐ ܒܪ ܚܕܘܡܦܝ ܘܪܒܐ ܕܒܝܬܗ܂ ܘܬܚܘܡܐ ܬܩܦ ܚܛܘܫ ܒܪ ܚܫܒܢܝܐ܂  11:30 ܘܡܫܘܚܬܐ ܕܬܪ̈ܬܝܢ ܬܩܦ ܡܠܟܝܐ ܒܪ ܚܪܡ܂ ܘܚܫܘܡ ܒܪ ܪܒܐ ܕܡܘܐܒ܂ ܘܡܓܕܠܐ ܕܐܫܬܚܪ܂  21:30 ܘܥܕܡܐ ܠܬܚܘܡܐ ܬܩܦ܂ ܫܠܘܡ ܒܪ ܚܠܘܫ ܫܠܝܛܐ ܕܐܘܪܫܠܡ ܗܘܼ ܘܒܢ̈ܘܗܝ܂  31:30 ܘܬܪܥܐ ܕܦܩܥܬܐ ܬܩܦ ܚܢܘܢ ܥܡܿܘܪܐ ܕܙܝܘܚ܂ ܗܢܘܢ ܒܢܐܘܗܝ ܘܐܩܝܡܘ ܬܪ̈ܥܘܗܝ ܘܣܘܟܪ̈ܘܗܝ ‍<‍ܘܡܘ̈ܟܠܘܗܝ#4#‍>‍܂ ܘܐܠܦ ܐܡ̈ܝܢ ܗܼܘܐ ܒܫܘܪܐ ܥܕܡܐ ܠܬܪܥܐ ܕܐܣܦܘܬ܂  41:30 ܘܬܪܥܐ ܕܐܣܦܘܬ ܬܩܦ ܡܠܟܝܐ ܒܪ ܪܟܒ ܫܠܝܛܐ ܕܒܝܬ ܟܪ̈ܡܐ܂ ܗܢܘܢ ܒܢܐܘܗܝ ܘܐܩܝܡܘ ܬܪ̈ܥܘܗܝ ܘܣܘܟܪ̈ܘܗܝ ܘܡܘ̈ܟܠܘܗܝ܂  51:30 ܘܬܪܥܐ ܕܥܝܢܐ ܬܩܿܦ ܫܠܘܡ ܒܪ ܚܼܙܐ ܫܠܝܛܐ ܕܡܨܦܝܐ܂ ܗܢܘܢ ܒܢܐܘܗܝ ܘܛܠܠܘܗܝ ܘܐܩܝܡܘ ܬܪ̈ܥܘܗܝ ܘܣܘܟܪ̈ܘܗܝ ܘܡܘ̈ܟܠܘܗܝ܂ ܘܫܘܪܐ ܕܦܣܩܝܢ ܕܡܦܩܐ ܡ̈ܝܐ ܠܓܢܬ ܡܠܟܐ܂ ܘܥܕܡܐ ܠܡܣܩܬܐ ܕܢܚܬܐ ܡܢ ܩܪܝܬܗ ܕܕܘܝܕ  61:30 ܒܬܪܗ ܬܩܦ ܢܚܡܝܐ ܒܪ ܚܙܒܘܩ ܫܠܝܛܐ ܕܒܝܬ ܨܘܪ܂ ܥܕܡܐ ܠܫܒܝܠܐ ܕܩܒܪܗ ܕܕܘܝܕ܂ ܘܥܕܡܐ ܠܦܣܩܝܢ ܕܥܒܝܕܐ ܘܥܕܡܐ ܠܒܝܬ ܓܢܒܪ̈ܐ܂  81:30 ܒܬܪܗ ܥܫܼܢܘ ܐܚ̈ܝܗܘܢ܂ ܒܘܙܝ ܒܪ ܚܕܪ ܫܠܝܛܐ ܕܩܠܝܥܐ܂  91:30 ܘܥܼܫܢ ܥܕܡܐ ܠܬܚܘܡܐ ܕܥܙܪ ܒܪ ܝܫܘܥ܃ ܫܠܝܛܐ ܕܡܨܦܝܐ܂ ܡܫܘܚܬܐ ܕܬܪ̈ܬܝܢ ܡܢ ܠܘܩܒܠ ܡܣܩܬܐ ܕܐܙܿܠܐ ܠܩܡܨܘܥ܂  02:30 ܘܡܢ ܒܬܪܗ܃ ܐܼܚܕ ܘܥܼܫܢ ܒܪܘܟ ܒܪ ܙܟܝ ܡܫܘܚܬܐ ܕܬܪ̈ܬܝܢ ܥܕܡܐ ܠܩܡܨܘܥ ܘܥܕܡܐ ܠܬܪܥܐ ܕܒܝܬ ܐܠܝܫܒ ܟܗܢܐ ܪܒܐ܂  12:30 ܒܬܪܗ ܥܫܢ ܡܪܡܘܬ ܒܪ ܐܘܪܝܐ ܡܢ ܐܩܘܨ܂ ܡܫܘܚܬܐ ܕܬܪ̈ܬܝܢ ܡܢ ܬܪܥܐ ܕܒܝܬ ܐܠܝܫܒ܂ ܘܥܕܡܐ ܠܣܘܦܐ ܕܒܝܬ ܐܠܝܫܒ܂  22:30 ܒܬܪܗ ܥܫܼܢܘ ܟܗ̈ܢܐ܂ ܐܢܫܐ ܕܦܩܥܬܐ܂  32:30 ܒܬܪܗ ܐܥܫܢ ܒܢܝܡܝܢ ܘܚܫܘܒ ܪܒܐ ܕܒܝܬܗ܂ ܒܬܪܗ ܐܥܫܢ ܥܙܪܝܐ ܒܪ ܡܥܣܝܐ ܒܪ ܥܢܢܝܐ ܒܣܬܪ ܒܝܬܗ܂  42:30 ܒܬܪܗ ܐܥܫܢ ܒܙܘܝ ܒܪ ܢܚܕܪ ܡܫܘܚܬܐ ܕܬܪܬܝܢ ܡܢ ܒܝܬ ܥܙܪܝܐ ܥܕܡܐ ܠܡܨܘܥ ܘܥܕܡܐ ܠܦܢܝܬܐ  52:30 ܕܦܠܐ ܒܪ ܐܙܝ ܡܢ ܠܘܩܒܠ ܡܩܨܘܥ ܘܥܕܡܐ ܠܡܓܕܠܐ ܕܦܩܥܬܐ ܕܢܿܦܩ ܡܢ ܒܝܬ ܡܿܠܟܐ ܥܠܝܐ ܘܥܕܡܐ ܠܕܪܬܐ ܕܒܝܬ ܐܣܝܪ̈ܐ܂ ܒܬܪܗ ܦܪܝܐ ܒܪ ܦܪܥܫ܂  62:30 ܘܢܬ̈ܢܝܐ ܕܗܘܘ ܝܬܿܒܝܢ ܒܦܥܠ܃ ܥܕܡܐ ܠܬܪܥܐ ܕܡ̈ܝܐ ܠܡܕܢܚܐ ܘܡܓܕܠܐ ܕܡܦܩܢܐ܂  72:30 ܒܬܪܗ ܥܫܢܘ ܬܩܘ̈ܥܝܐ ܡܫܘܚܬܐ ܕܬܪ̈ܬܝܢ ܡܢ ܠܘܩܒܠ ܡܓܕܠܐ ܪܒܐ ܕܡܦܩܢܐ ܘܥܕܡܐ ܠܫܘܪܐ ܥܫܝܢܐ܂  82:30 ܡܢ ܡܥܠܢܐ ܕܬܪܥܐ ܕܪܟܫܐ ܐܥܫܢܘ ܟܗ̈ܢܐ ܐܢܫ ܠܘܩܒܠ ܒܝܬܗ܂  92:30 ܒܬܪܗ ܐܥܫܢ ܨܿܕܘܩ ܒܪ ܐܡܝܪ ܠܘܩܒܠ ܒܝܬܗ܂ ܒܬܪܗ ܐܥܫܢ ܫܡܥܝܐ ܒܪ ܫܟܢܝܐ ܢܿܛܪ ܬܪܥܐ ܡܕܢܚܝܐ܂  03:30 ܒܬܪܗ ܐܥܫܢ ܚܢܢܝܐ ܒܪ ܫܠܡܝܐ ܘܚܢܘܢ ܒܪ ܨܠܦ ܫܬܝܬܝܐ ܡܫܘܚܬܐ ܕܬܪ̈ܬܝܢ܂ ܒܬܪܗ ܐܥܫܢ ܡܫܠܘܡ ܒܪ ܒܪܟܝܐ ܠܘܩܒܠ ܒܝܬܗ܂ ܒܬܪܗ ܐܥܫܢ ܒܢܘܢ ܒܪ ܢܚܕܪ ܡܫܘܚܬܐ ܕܬܪ̈ܬܝܢ܂  13:30 ܒܬܪܗ ܐܥܫܢ ܡܠܟܝܐ ܒܪ ܨܪܦܝܐ܂ ܥܕܡܐ ܠܒܝܬ ܢܬ̈ܢܝܐ܂ ܘܕ̈ܟܠܝܐ/ܘܪ̈ܟܠܝܐ#4#/ ܠܘܩܒܠ ܬܪܥܐ ܕܡܦܩܢܐ܂ ܘܥܕܡܐ ܠܡܣܩܢܐ ܕܦܢܝܬܐ  23:30 ܕܒܝܬ ܡܣܩܬܐ ܕܦܿܢܝܐ ܠܬܪܥܐ ܕܓܕܫ/ܕܥܢܐ/ ܥܫܼܢܘ܂ \ܨܪܦܝܐ ܘܕܟܠܝܐ /ܨܪ̈ܦܝܐ ܘܪ̈ܟܠܝܐ#4#/܀  33:30 ܘܟܕ ܫܼܡܥ ܣܡܒܠܝܛ ܕܒܢܝܢܢ ܫܘܪܐ܂ ܟܪܝܬ ܠܗ ܘܣܼܓܝ ܪܘܓܙܗ܂ ܘܡܝܩ ܥܠܝܗܘܢ ܥܠ ܝܗܘ̈ܕܝܐ܂  43:30 ܘܐܡܼܪ ܠܐܚ̈ܘܗܝ ܘܠܚܝܠܐ ܕܫܡܪ̈ܝܐ܂ ܡܢܐ ܥܿܒܕܝܢ ܝܗܘ̈ܕܝܐ ܘܡܫܬܒܗܪܝܢ܂ ܫܒܘܩܘ ܠܗܘܢ ܡܕܒܚܝܢ ܘܐܿܟܠܝܢ ܒܝܘܡܐ ܕܐܩܝܡܘ ܟܐ̈ܦܐ ܗܠܝܢ ܡܢ ܩܩܠܬܐ ܕܥܦܪܐ ܘܝܩܝ̈ܕܢ ܐ̈ܢܝܢ܂  53:30 ܘܛܘܒܝܐ ܥܡܘܢܝܐ ܩܿܐܡ ܗܘܐ ܠܘܬܗ܂ ܘܐܼܡܪ ܟܡܐ ܕܗܢܘܢ ܒܢܿܝܢ܃ ܝܕܥ ܐܢܐ ܕܣܿܠܩ ܬܥܠܐ ܘܥܿܩܪ ܟܐ̈ܦܐ ܕܫܘܪ̈ܝܗܘܢ܂  63:30 ܫܡܥ ܐܠܗܢ ܡܛܠ ܕܗܿܘܝܢ ܓܘܚܟܐ ܘܐܗܦܟ ܨܥܪܗܘܢ ܒܪܫܗܘܢ܂ ܘܗܒ ܐܢܘܢ ܠܒܙܬܐ ܒܐܪܥܐ ܕܫܒܝܬܗܘܢ܂  73:30 ܠܐ ܬܫܒܘܩ ܠܚܘ̈ܒܝܗܘܢ܂ ܘܚܛܗܝ̈ܗܘܢ ܡܢ ܩܕܡܝܟ ܠܐ ܢܬܥܛܘܢ܂ ܡܛܠ ܕܪܓܙܼܘ ܠܘܩܒܠ ܒܢܝܢܐ ܕܒܢܝܢ܂  83:30 ܘܚܢܢ ܢܒܢܝܘܗܝ ܠܫܘܪܐ܂ ܘܒܢܐܘܗܝ܂ ܘܓܼܡܪ ܫܘܪܐ ܥܕܡܐ ܠܦܠܓܗ܂ ܗܝܿܕܝܢ ܐܬܦܬܚ ܦܘܡܐ ܕܟܘܠܗ ܥܡܐ ܠܡܥܒܕ܂  10:40 ܗܝܿܕܝܢ ܟܕ ܫܡܼܥ ܣܡܒܠܝܛ ܘܛܘܒܝܐ܃ ܘܥܪ̈ܒܝܐ ܘܥܡܘ̈ܢܝܐ ܘܐܫܕܘ̈ܕܝܐ ܕܐܬܝܗܒ ܙܒܢܐ ܠܫܘܪܐ ܕܐܘܪܫܠܡ ܠܡܬܒܢܝܘ܃ ܘܫܿܪܝ ܬܘܪ̈ܥܬܐ ܠܡܣܬܟܪܘ܃ ܟܪܝܬ ܠܗܘܢ ܛܒ܂  20:40 ܘܐܬܚܫܒܘ ܟܠܗܘܢ ܐܟܚܕܐ ܠܡܐܬܐ ܠܡܬܟܬܫܘ ܒܐܘܪܫܠܡ ܘܠܡܥܒܕ ܠܗܘܢ ܬܘܩܠܬܐ܂  30:40 ܘܨܿܠܝܢ ܩܕܡ ܐܠܗܐ ܕܢܩܝܡ ܥܠܝܢ ܢܿܛܘܪܐ ܒܐܝܡܡܐ ܘܒܠܠܝܐ ܡܢ ܩܕܡܝܗܘܢ܂  40:40 ܘܐܡܿܪܝܢ ܝܗܘ̈ܕܝܐ܂ ܒܨܪ ܠܗ ܚܝܠܐ ܡܢ ܩܘܦ̈ܝܐ ܘܥܦܪܐ ܣܿܓܝ ܛܒ܂ ܘܚܢܢ ܠܐ ܡܫܟܚܝܢ ܚܢܢ ܠܡܒܢܐ ܫܘܪܐ  50:40 ܘܐܡܿܪܝܢ ܣܢܐ̈ܝܢ ܕܠܐ ܢܕܥܘܢ ܘܠܐ ܢܚܙܘܢ ܥܕܡܐ ܕܢܦܠ ܥܠܝܗܘܢ ܘܢܩܿܛܠ ܐܢܘܢ܂ ܘܢܿܒܛܠ ܥܿܒܕܗܘܢ܂  60:40 ܘܐܬܘ ܝܗܘ̈ܕܝܐ ܕܝܿܬܒܝܢ ܠܘܬܗܘܢ ܘܐܡܪܝܢ ܠܢ܂ ܗܐ ܡܟܝܠ ܥܣܪ ܙܒ̈ܢܝܢ ܐܬܘ ܠܡܬܟܬܫܘ ܥܡܟܘܢ ܡܢ ܟܘܠܗܘܢ ܐܬܪ̈ܘܬܐ ܐܝܠܝܢ ܕܫܼܕܝܢ ܗܘܘ ܒܗܘܢ܂  70:40 ܘܐܬܘ ܘܩܡܘ ܡܢ ܒܣܬܪ ܫܘܪܐ ܠܡܬܟܬܫܘ ܥܡܟܘܢ ܒܓܐܪ̈ܝܗܘܢ܂ ܘܦܠܓܘܗܝ ܠܚܝܠܐ ܒܚܝܠܐ ܠܛܘܗܡ̈ܐ ܥܡ ܣܝ̈ܦܝܗܘܢ ܘܪ̈ܘܡܚܐ ܘܩܫܬܬܐ܂  80:40 ܘܕܚܿܠܬ ܘܩܡܬ ܘܐܡܪܬ ܠܪ̈ܘܪܒܢܐ ܘܠܫܠܝ̈ܛܢܐ ܘܠܫܪܟܐ ܕܥܡܐ܂ ܠܐ ܬܕܚܠܘܢ ܡܢ ܩܕܡܝܗܘܢ܂ ܠܡܪܝܐ ܪܒܐ ܘܕܚܝܠܐ ܐܬܕܟܪܘ܂ ܘܐܬܟܬܫܘ ܥܠ ܐ̈ܦܝ ܐܚܝ̈ܟܘܢ܂ ܘܥܠ ܐܦܝ̈ ܒܢܝܟܘܢ ܘܒܢ̈ܬܟܘܢ܂  90:40 ܗܝܿܕܝܢ ܟܕ ܫܡܼܥܘ ܒܥܠܕܒ̈ܒܝܢ ܕܐܬܝܕܥܼܬ ܠܢ ܡܠܬܐ ܘܒܿܛܠ ܡܪܝܐ ܡܘ̈ܠܟܢܝܗܘܢ܂ ܘܐܬܗܦܟܢ ܟܘܠܢ ܘܣܠܩܢ ܠܫܘܪܐ܂ ܘܥܿܒܕܝܢ ܗܿܘܝܢ ܟܠܢ܃ ܓܒܪ ܒܥܿܒܕܗ܂  01:40 ܘܦܠܓܐ ܕܥܠܝܡ̈ܐ ܡܢ ܝܘܡܐ ܗܿܘ ܘܠܗܠ ܦܠܓܗܘܢ ܕܥܡܐ ܥܒܕܝܢ ܥܿܒܕܐ܂ ܘܦܠܓܗܘܢ ܐܚܝܕܝܢ ܪ̈ܘܡܚܐ ܘܣܟܪ̈ܐ ܘܩܫ̈ܬܬܐ ܘܫܪ̈ܝܢܐ܂ ܘܡܫܡ̈ܫܢܐ ܩܝܿܡܝܢ ܒܣܬܪ ܝܗܘ̈ܕܝܐ܂  11:40 ܘܒܢܝܢ ܫܘܪܐ܂ ܘܕܫܩܝܠܝܢ ܒܩܘ̈ܦܐ ܫܩܝܠܝܢ܂ ܒܚܕܐ ܐܝܼܕܗ ܥܿܒܕ ܥܿܒܕܐ܂ ܘܒܚܕܐ ܫܩܝܠ ܙܝܢܐ܂  21:40 ܘܐܪܕܟܠܐ ܐܚܝܕ ܓܒܪ ܣܝܦܐ ܘܩܐܿܡ ܘܒܿܢܐ܂ ܘܕܩܿܪܐ ܒܩܪܢܐ ܩܐܿܡ ܒܣܬܪܗ܂  31:40 ܘܐܡܿܪܬ ܠܪ̈ܘܪܒܢܐ ܘܠܫܠܝ̈ܛܢܐ ܘܠܫܪܟܐ ܕܥܡܐ܂ ܥܒܝܕܬܐ ܣܓܝܐܐ ܘܐܪܘܝܚܐ܂ ܘܚܢܢ ܦܪܝܫܝܢ ܘܩܝܡܿܝܢܢ ܥܠ ܫܘܪܐ܂ ܘܦܪܝܩܝܢ ܚܢܢ ܓܒܪ ܡܢ ܐܚܘܗܝ܂  41:40 ܘܒܕܘܟܬܐ ܕܝܢ ܕܫܡܿܥܝܬܘܢ ܩܠܐ ܕܩܪܢܐ܂ ܠܬܡܢ ܬܬܩܪܒܘܢ ܠܘܬܢ܂ ܘܐܠܗܢ ܢܬܟܬܫ ܥܠ ܐܿܦܝ̈ܢ܂  51:40 ܘܚܢܢ ܢܗܘܐ ܥܿܒܕܝܢ ܒܥܿܒܕܢ ܘܦܠܓܢ ܢܗܘܘܢ ܐܚܝܕܝܢ ܪ̈ܘܡܚܐ܂ ܡܢ ܡܣ̈ܩܝ ܫܦܼܪܐ܂ ܥܕܡܐ ܕܢܦܿܩܝܢ ܟܘܟ̈ܒܐ܂  61:40 ܐܦ ܒܗ ܒܙܒܢܐ ܗܿܘ ܐܡܿܪܬ ܠܥܡܐ ܕܓܒܪܐ ܘܛܠܝܗ ܢܗܘܘܢ ܒܝܬܝܢ ܒܓܘ ܫܘܩ̈ܐ ܕܐܘܪܫܠܡ܂ ܘܢܗܘܘܢ ܢܛܿܪܝܢ ܠܗܿ ܒܠܠܝܐ ܘܒܐܝܡܡܐ܂ ܘܢܗܘܘܢ ܥܒܿܕܝܢ ܥܿܒܕܐ܂  71:40 ܘܐܢܐ ܘܐܚ̈ܝ ܘ̈ܛܠܝܝ ܘܐܢ̈ܫܐ ܢܿܛܘܪ̈ܐ ܕܒܬܪܝ ܠܐ ܫܿܠܚܝܢܢ ܢܚ̈ܬܝܢ ܝܪܚܐ ܕܝܘܡ̈ܬܐ܂ ܐܢܫ ܕܡܿܛܐ ܠܗ܂  10:50 ܘܗܿܝܕܝܢ ܐܝܠܠܘ ܥܡܐ ܘܢܫ̈ܝܗܘܢ ܝܠܠܬܐ ܪܒܬܐ ܥܠ ܐܚܝ̈ܗܘܢ ܝܗܘ̈ܕܝܐ܂  20:50 ܘܐܝܬ ܕܐܡܿܪܝܢ܂ ܒܢ̈ܝܢ ܘܒܢ̈ܬܢ ܘܐܚ̈ܝܢ ܣܓܝܐ̈ܝܢ܂ ܢܣܒ ܥܒܘܪܐ ܘܢܐܟܘܠ ܘܢܚܐ܂  30:50 ܘܐܝܬ ܕܐܡܿܪܝܢ܂ ܚܩ̈ܠܬܢ ܘܒ̈ܬܝܢ ܘܟܪ̈ܡܝܢ ܡܙܿܒܢܝܢܢ ܘܢܣܿܒܝܢܢ ܥܒܘܪܐ ܒܟܦܢܐ ܘܚܝܝܢ ܚܢܢ܂  40:50 ܘܐܝܬ ܕܐܡܿܪܝܢ܂ ܢܐܙܦ ܟܣܦܐ ܡܢ ܡܕܐܬܐ ܕܡܿܠܟܐ܂ ܘܢܦܠܘܚ ܚܩ̈ܠܬܢ ܘܟܪ̈ܡܝܢ ܘܢܚܐ܂  50:50 ܘܐܝܬ ܕܐܡܿܪܝܢ܂ ܡܟܝܠ ܐܝܟ ܒܣܪܐ ܕܐܚܝ̈ܢ ܗܟܢܐ ܐܦ ܒܣܪܢ܂ ܘܐܝܟ ܒܢܝܗܘܢ ܗܟܢܐ ܐܦ ܒܢ̈ܝܢ܂ ܗܐ ܡܟܝܠ ܟܒܫܝܢܢ ܒܢ̈ܝܢ ܘܒܢ̈ܬܢ ܠܥܿܒ̈ܕܝܢ܂ ܘܐܝܬ ܡܢ ܒܢ̈ܬܢ ܕܡܬܟ̈ܒܫܢ ܠܐܡܗ̈ܬܐ܂ ܘܠܐ ܡܪܝܡܝܢ ܩܕܡ ܐܠܗܐ ܐܝ̈ܕܝܗܘܢ܂ ܘܚܩ̈ܠܬܢ ܘܟܪ̈ܡܝܢ ܘܢܟܣ̈ܝܢ ܡܬܝܗܒܝܢ ܠܐܚܪ̈ܢܐ܂  60:50 ܘܟܿܪܝܬ ܠܝ ܛܒ ܟܕ ܫܡܿܥܬ ܐܝܠܠܬܗܘܢ ܘܡ̈ܠܐ ܗܠܝܢ܂  70:50 ܘܐܬܬܒܪ ܠܒܝ ܒܓܘܿܝ܂ ܘܐܓܪܬ ܪܘܚܝ܂ ܘܡܿܠܠܬ ܥܡ ܩܫ̈ܝܫܐ ܘܥܡ ܪ̈ܘܪܒܢܐ  80:50 ܘܐܡܿܪܬ ܠܗܘܢ܂ ܕܚܢܢ ܩܢܝܢ ܚܢܢ ܠܐܚܝ̈ܢ ܝܗܘ̈ܕܝܐ ܕܡܙܕܒܢܝܢ ܠܥܡܡ̈ܐ ܗܼܢܘܢ ܘܒܢܝܗܘܢ܂ ܓܒܪܐ ܠܐܚܘܗܝ ܫܿܩܠܝܢ ܐܢܬܘܢ܂ ܡܛܠ ܗܢܐ ܝܗܿܒܬ ܥܠܝܗܘܢ ܩܠܐ ܘܐܡܿܪܬ ܠܗܘܢ܂ ܐܦ ܐܢܬܘܢ ܬܙܒܢܘܢ ܠܐܚܝ̈ܟܘܢ܂ ܘܫܬܩܘ ܘܠܐ ܝܗܒܘ ܠܝ ܦܬܓܡ܂  90:50 ܘܐܡܿܪܬ ܠܗܘܢ܂ ܠܐ ܫܦܝܪ ܦܬܓܡܐ ܕܐܢܬܘܢ ܥܒܿܕܝܢ܂ ܡܟܝܠ ܒܕܚܠܬܐ ܕܐܠܗܢ ܠܐ ܡܗܠܟܝܢ ܐܢܬܘܢ܂ ܡܛܠ ܕܥܿܒܕܝܢ ܐܢܬܘܢ ܐܝܟ ܥܿܒ̈ܕܐ ܕܥܡ̈ܡܐ ܕܒܚܕܪܝܢ܂  01:50 ܘܐܦ ܐܢܐ ܘܒܢܝ ܘܐܚܝ̈ ܢܣܼܒ ܟܣܦܐ ܢܙܒܢ ܥܒܘܪܐ܂ ܘܢܫܒܘܩ ܠܡܣ̈ܟܢܐ ܕܐܝܬ ܒܥܡܢ܂  11:50 ܘܢܦܢܐ ܠܗܘܢ ܚܩ̈ܠܬܗܘܢ ܘܟܪ̈ܡܝܗܘܢ ܘܙܝܬ̈ܝܗܘܢ ܘܒ̈ܬܝܗܘܢ܂ ܘܟܣܦܐ ܘܥܒܘܪܐ ܘܚܡܼܪܐ ܘܡܫܚܐ܂ ܢܫܒܘܩ ܠܫܪܟܐ ܕܥܡܐ܂  21:50 ܘܐܡܿܪܝܢ ܠܝ܂ ܗܟܢܐ ܢܥܒܕ ܐܝܟ ܕܐܢܬ ܐܡܿܪ܂ ܘܩܿܪܝܬ ܠܟܘܡܪ̈ܐ ܘܐܡܿܪܬ ܠܗܘܢ ܕܗܟܢܐ ܘܿܠܐ ܠܡܥܒܕ܂ ܘܐܘܿܡܝܬ ܐܢܘܢ ܠܡܥܒܕ ܐܝܟ ܦܬܓܡܐ ܗܢܐ܂  31:50 ܘܐܦ ܠܛܠܝ̈ܐ ܕܩܕܩ̈ܐ܂ ܘܐܡܿܪܝܢ ܕܗܟܢܐ ܢܙܝܥ ܐܠܗܐ ܠܟܠ ܓܒܪ܂ ܕܠܐ ܢܩܝܡ ܥܠ ܡܠܬܐ ܗܕܐ ܡܢ ܒܝܬܗ ܘܡܢ ܠܐܘܬܗ܂ ܗܟܢܐ ܢܗܘܐ ܡܙܝܥ ܘܪܝܩܢ܂ ܘܐܡܪܝܢ ܥܡܐ ܟܠܗ ܐܡܝܢ܂ ܘܩܡܘ ܥܡܐ ܟܘܠܗ ܘܫܒܚܘ ܠܡܪܝܐ܂ ܘܥܒܕܘ ܟܘܠܗ ܥܡܐ ܐܝܟ ܦܬܓܡܐ ܗܢܐ܂  41:50 ܐܦ ܡܢ ܝܘܡܐ ܕܦܩܕܢܝ ܠܡܗܘܐ ܫܠܝܛܐ ܒܐܪܥܐ ܕܝܗܘܕ܂ ܡܢ ܫܢܬ ‍<‍ܥܣܪ̈ܝܢ ܘܥܕܡܐ ܠܫܢܬ#4#‍>‍ ܬܠܬܝܢ ܘܬܪ̈ܬܝܢ ܠܐܪܛܚܫܫܬ ܡܿܠܟܐ ܫܢ̈ܝܢ ܬܪܬܥܣܪܐ܂ ܐܢܐ ܘܐܚܝ̈ ܗܿܘܝܬ ܠܗܘܢ ܪܫܐ܂ ܘܠܐ ܚܡܿܪܐ ܕܚܕ ܡܢܗܘܢ ܕܒܿܪܬ܂ ܘܐܦܠܐ ܐܗܿܪܬ ܠܐܢܫ ܡܢܗܘܢ܂  51:50 ܘܫ̈ܠܝܛܐ ܕܩܕܡܝ ܫܥܒܕܘܗܝ ܠܥܡܐ܃ ܘܢܣܒܘ ܡܢܗܘܢ ܚܡܼܪܐ ܘܠܚܡܐ܂ ܘܟܣܦܐ ܣܓܝܐܐ ܠܡܕܐܬܐ ܥܕܡܐ ܠܣ̈ܠܥܝܢ ܐܪܒܥܝܢ܂ ܐܦ ܥܒܼ̈ܕܝܗܘܢ ܐܫܠܛܘ ܥܠ ܥܡܐ܂ ܘܐܫܬܠܛܘ ܥܠܝܗܘܢ܂ ܘܐܫܬܢܕܘ ܒܗܘܢ܂ ܘܐܢܐ ܠܐ ܥܒܕܬ ܗܟܢܐ ܡܢ ܩܕܡ ܕܚܠܬܗ ܕܐܠܗܐ܂  61:50 ܐܦ ܒܥܿܒܕܐ ܕܫܘܪܐ ܗܢܐ ܛܒ ܐܬܥܫܢܬ܂ ܘܚܩ̈ܠܬܐ ܠܐ ܙܒܿܢܬ܂ ܘܟܠܗܘܢ ܛܠܝ̈ܐ ܒܢ̈ܝ ܝܗܘ̈ܕܝܐ ܐܬܟܢܫܘ ܘܩܡܘ ܬܡܢ ܥܠ ܥܼܒ̈ܕܐ܂  71:50 ܘܪ̈ܘܪܒܢܐ ܘܫ̈ܠܝܛܢܐ ܡܐܐ ܘܚܡܫܝܢ ܓܒܪ̈ܝܢ܂ ܘܕܐܿܬܝܢ ܠܘܬܢ ܡܢ ܥܡܡܐ ܕܚܕܪܝܢ܂ ܐܿܬܝܢ ܠܘܬܢ ܐܢܫ ܒܦܬܘܪܗ܂  81:50 ܘܓܒܪܐ ܕܥܿܒܕ ܗܘܐ ܠܚܡܐ܂ ܡܝܬܐ ܗܘܐ ܠܥܒܼ̈ܕܐ ܕܥܿܒܕܝܢ ܬܘܪܐ ܚܕ܂ ܘܥ̈ܢܐ ܫܬ ܫܡܝ̈ܢܬܐ܂ ܘܨܦܪ̈ܝܐ ܐܬܥܒܕܘ ܠܢ܂ ܘܚܕܐ ܠܥܣܪܐ ܝܘܡ̈ܝܢ ܚܡܼܪܐ ܣܿܓܝ܂ ܘܥܡ ܗܕܐ ܠܚܡܐ ܕܫܠܝܛܘܬܐ ܠܐ ܒܥܼܝܬ܂ ܡܛܠ ܕܥܼܫܢ ܥܒܿܕܐ ܥܠ ܥܡܐ ܗܢܐ܂  91:50 ܐܬܕܟܪ ܠܝ ܐܠܗܝ ܠܛܒ܂ ܟܠܡܕܡ ܕܥܒܼܕܬ ܚܠܦ ܥܡܐ ܗܢܐ܂  10:60 ܗܝܿܕܝܢ ܟܕ ܐܫܬܡܥܬ ܡܠܬܐ ܠܣܡܒܠܝܛ ܘܠܛܘܒܝܐ܂ ܘܠܓܫܘܡ ܥܪܒܝܐ܂ ܘܠܫܪܟܐ ܕܒܥ̈ܠܕܒܒܝܢ ܕܒܢܝܢܝܗܝ ܠܫܘܪܐ܂ ܘܠܐ ܒܗ ܬܘܪܥܬܐ ܘܥܕܡܐ ܠܗ ܠܙܒܢܐ ܗܿܘ ܦܪ̈ܘܣܬܕܐ ܕܬܪ̈ܥܐ ܥܕܟܝܠ ܠܐ ܐܩܝܡܝܢ܂  20:60 ܘܫܕܪܘ ܠܘܬܝ ܣܡܒܠܝܛ ܘܓܫܘܡ ܘܐܡܿܪܝܢ ܠܝ܂ ܬܐ ܢܐܙܠ ܐܟܚܕܐ ܘܢܫܪܐ ܐܝܟ ܓܝܣܐ ܒܦܩܥܬܐ܂ ܕܐܝܢܘ܂ ܘܗܼܢܘܢ ܡܬܪܥܝܢ ܗܘܘ ܠܡܥܒܕ ܠܝ ܒܝܼܫܬܐ܂  30:60 ܘܫܿܕܪܬ ܠܘܬܗܘܢ ܡܠܐܟܐ ܘܐܡܿܪܬ ܠܗܘܢ܂ ܥܿܒܕܐ ܪܒܐ ܥܿܒܕ ܐܢܐ ܘܠܐ ܡܫܟܚ ܐܢܐ ܠܡܚܬ܂ ܕܠܡܐ ܢܒܛܠ ܟܕ ܐܪܦܐ ܘܐܚܘܬ ܠܘܬܟܘܢ܂  40:60 ܘܫܿܕܪܘ ܠܘܬܝ ܐܝܟ ܦܬܓܡܐ ܗܢܐ ܐܪܒܥ ܙܒ̈ܢܝܢ܂ ܘܐܬܝܿܒܼܬ ܐܢܘܢ ܐܝܟ ܦܬܓܡܐ ܗܢܐ܂  50:60 ܘܫܕܪܘ ܠܘܬܝ ܣܡܒܠܝܛ ܐܝܟ ܦܬܓܡܐ ܗܢܐ ܒܙܒܢܬܐ ܚܡܝܫܝܬܐ ܠܥܠܝܡܗ܂ ܘܐܓܪܬܐ ܒܐܝܼܕܗ܂  60:60 ܘܟܬܝܒ ܒܗܿ܂ ܒܥܡܡ̈ܐ ܐܫܬܡܥ ܘܓܫܘܡ ܐܡܿܪ ܐܢܬ܂ ܘܝܗܘ̈ܕܝܐ ܡܬܪܥܝܢ ܠܡܡܪܕ܂ ܡܛܠ ܗܢܐ ܐܢܬ ܒܿܢܐ ܫܘܪܐ܂ ܘܐܢܬ ܗܘܐ ܠܗܘܢ ܡܿܠܟܐ܂ ܐܝܟ ܦܬܓܡ̈ܐ ܗܠܝܢ܂  70:60 ܐܦ ܢܒ̈ܝܐ ܐܩܝܡܬ ܠܡܬܢܒܝܘ ܥܠܝܟ ܒܐܘܪܫܠܡ܂ ܘܐܡܿܪܝܢ ܕܗܐ ܐܡܠܟ ܥܙܪܐ ܒܝܗܘܕ܂ ܘܡܟܝܠ ܐܫܬܡܥ ܠܡܿܠܟܐ ܐܝܟ ܡ̈ܠܐ ܗܠܝܢ܂ ܡܟܝܠ ܬܘ ܢܬܡܠܟ ܐܟܚܕܐ܂  80:60 ܘܫܿܕܪܬ ܠܘܬܗ ܘܐܡܿܪܬ ܠܗ܂ ܠܐ ܫܦܝܪ ܕܢܗ̈ܘܝܢ ܐܝܟ ܡ̈ܠܐ ܗܠܝܢ܃ ܕܐܢܬ ܐܡܿܪ܂ ܡܛܠ ܕܡܢ ܠܒܟ ܐܢܬ ܐܡܿܪ ܠܗܝܢ܂  90:60 ܡܛܠ ܕܟܘܠܗܘܢ ܡܕܚܠܝܢ ܠܢ ܘܐܡܿܪܝܢ܂ ܡܬܪ̈ܦܢ ܐܝܕܝ̈ܗܘܢ ܡܢ ܥܒܝܕܬܐ ܘܐܡܿܪܝܢ ܠܢ ܕܠܐ ܬܥܒܕܘܢ܂ ܡܟܝܠ ܐܥܫܢ ܐܝ̈ܕܝ܂  01:60 ܘܐܢܐ ܥܿܠܬ ܠܒܝܬ ܫܡܥܝܐ ܒܪ ܕܠܝܐ܃ ܒܪ ܡܗܛܒܐܝܠ܂ ܘܗܘ ܟܠܐ ܗܘܐ܂ ܘܐܡܼܪ ܠܝ ܬܐ ܢܬܘܥܕ ܠܒܝܬܗ ܕܡܪܝܐ ܠܓܘ ܗܝܟܠܐ ܘܢܐܚܘܕ ܬܪ̈ܥܐ ܕܗܝܟܠܐ ܡܛܠ ܕܐܿܬܝܢ ܠܡܩܛܠܟ܂ ܘܒܠܠܝܐ ܐܬܿܝܢ ܠܡܩܛܠܟ܂  11:60 ܘܐܡܿܪܬ܂ ܓܒܪܐ ܕܐܟܘܬܝ ܢܥܪܘܩ܂ ܚܣ ܠܝ ܕܐܥܪܘܩ ܘܐܥܘܠ ܠܗܝܟܠܐ܂  21:60 ܚܟܡ ܐܢܐ ܕܝܢ ܕܠܐ ܗܘܐ ܐܠܗܐ ܫܕܪܗ ܥܠܝ܂ ܘܐܦܠܐ ܒܝܕ ܢܒܝܐ ܐܬܐܡܪ ܠܝ ܕܩܿܛܠ ܠܝ ܛܘܒܝܐ ܘܣܡܒܠܝܛ ܘܚܒܪ̈ܘܗܝ܂ ܐܓܪܘ ܘܫܕܪܘܗܝ ܥܠܝ ܠܡܩܛܠܢܝ܂  31:60 ܡܛܠ ܕܐܓܝܪܐ ܗܘ܂ ܡܛܠ ܕܐܕܚܠ ܘܐܿܥܒܕ ܗܟܢܐ܂ ܘܐܚܿܛܐ ܘܐܗܿܘܐ ܠܗܘܢ ܠܫܡܐ ܒܝܫܼܐ܂ ܡܛܠ ܕܢܚܣܕܘܢܢܝ܂  41:60 ܐܬܕܟܪ ܐܠܗܝ ܠܛܘܒܝܐ ܘܠܣܡܒܠܝܛ ܘܠܚܒܪ̈ܘܗܝ ܐܝܟ ܥܿܒ̈ܕܝܗܘܢ ܗܠܝܢ ܣܢܝ̈ܐ܂ ܐܦ ܠܝܘܕܥܝܐ ܢܒܝܐ ܐܦ ܠܫܪܟܐ ܕܢܒܝ̈ܐ܃ ܕܗܘܘ ܡܕܚܠܝܢ ܠܝ ܡܢܗܘܢ܀  51:60 ܘܫܼܠܡ ܫܘܼܪܐ ܒܚܡܫܐ ܘܥܣܪܝܢ ܒܐܝܠܘܠ ܠܚܡܫܝܢ ܘܬܪܝܢ ܝܘܡ̈ܝܢ܂  61:60 ܗܝܿܕܝܢ ܟܕ ܫܡܥܼܘ ܟܠܗܘܢ ܒܥ̈ܠܕܒܒܝܢ܂ ܕܚܼܠܘ ܟܘܠܗܘܢ ܥܡܡ̈ܐ ܕܚܕܪܝܢ܂ ܘܙܥܿܘ ܛܒ ܡܢ ܩܕܡܝܢ܂ ܘܝܕܥܘ ܕܡܢ ܩܕܡ ܐܠܗܐ ܐܬܥܒܕܬ ܥܒܝܕܬܐ ܗܕܐ܃  71:60 ܐܦ ܒܝܘܡ̈ܬܐ ܗܿܢܘܢ܂ ܡܣܓܝܢ ܗܘܘ ܪ̈ܘܪܒܢܐ ܕܝܗܘ̈ܕܝܐ ܐܓܪ̈ܬܗܘܢ܂ ܘܐܙ̈ܠܬ ܗܘ̈ܝ ܠܘܬ ܛܘܒܝܐ܂ ܘܐܓܪ̈ܬܗ ܕܛܘܒܝܐ ܐܬ̈ܝܢ ܗܘ̈ܝ ܠܘܬܗܘܢ܂  81:60 ܡܛܠ ܕܣܓܝܐ̈ܐ ܗܘܘ ܒܝܗܘܕ ܐܢܫܐ ܕܝܡܘ ܠܗ ܕܠܐ ܢܗܪܘܢܗ܂ ܡܛܠ ܕܚܬܢܐ ܗܘܐ ܕܫܟܢܝܐ ܒܪ ܐܪܚ܂ ܘܝܘܚܢܢ ܒܪܗ܃ ܢܼܣܒ ܠܒܪܬ ܡܫܠܘܡ ܒܪ ܒܪܟܝܐ܂  91:60 ܐܦ ܡ̈ܠܘܗܝ ܛܒ̈ܬܐ ܐܡܿܪܝܢ ܗܘܘ ܩܕܡܝ܂ ܘܡܠܬܐ ܕܐܡܿܪ ܗܿܘܝܬ ܐܡܪܝܢ ܗܘܘ ܠܗ܂ ܘܐܓܪ̈ܬܐ ܡܫܿܕܪ ܗܘܐ ܗܼܘ ܛܘܒܝܐ ܠܡܕܚܠܘܬܢܝ܂  10:70 ܗܝܿܕܝܢ ܟܕ ܐܬܒܢܝ ܫܘܪܐ ܘܩܡ ܬܪ̈ܥܐ܂ ܘܐܬܩܝܿܡܘ ܦܪ̈ܘܣܬܕܐ܂ ܘܐܫܬܟܠܠܘ ܬܪ̈ܥܐ ܘܡܫܡ̈ܫܢܐ ܘܠܘ̈ܝܐ܂  20:70 ܦܩܿܕܬ ܠܚܢܢܝ ܐܚܝ ܘܠܚܢܢܝܐ ܫܠܝܛܐ ܕܒܝܼܪܬܐ ܕܐܘܪܫܠܡ܂ ܡܛܠ ܕܗܼܘ ܗܼܘܐ ܓܒܪܐ ܬܪܝܨܐ ܘܕܚܿܠ ܡܢ ܐܠܗܐ܃ ܘܣܿܛܐ ܡܢ ܕܒܝܼܫ܂  30:70 ܘܐܡܿܪܬ ܠܗܘܢ܃ ܠܐ ܢܬܦܬܚܘܢ ܬܪ̈ܥܐ ܕܐܘܪܫܠܡ ܥܕܡܐ ܕܣܿܠܩ ܝܘܡܐ܂ ܘܥܕ ܝܘܡܐ ܩܝܡ܃ ܢܬܓܝܦܘܢ ܬܪ̈ܥܐ ܘܢܬܬܚܕܘܢ܂ ܘܢܩܘܡܘܢ ܒܡܛܪܬܐ ܥܡܿܘܪ̈ܝܗܿ ܕܐܘܪܫܠܡ ܓܒܪ ܒܡܛܪܬܗ܂ ܘܓܒܪܐ ܠܘܩܒܠ ܒܝܬܗ܂  40:70 ܘܡܕܝܢܬܐ ܪܒܐ ܘܦܬܝܐ܂ ܘܥܡܐ ܙܥܘܪ ܗܘܐ ܒܓܘܗܿ܂ ܘܠܝܬ ܗܘܐ ܠܗܘܢ ܒ̈ܬܐ ܕܒܢܼܝܢ܂  50:70 ܘܐܪܡܝ ܐܠܗܝ ܒܠܒܝ܃ ܘܟܢܿܫܬ ܠܚܐܪ̈ܐ ܘܠܪ̈ܘܪܒܢܐ ܕܥܡܐ ܠܫܪ̈ܒܬܗܘܢ܂ ܘܐܫܿܟܚܬ ܣܦܼܪܐ ܕܫܪ̈ܒܬܐ ܕܣܼܠܩܘ ܒܗ ܒܩܕܡ̈ܝܬܐ܂ ܘܐܫܿܟܚܬ ܕܟܬܝܒ ܒܗ܃  60:70 ܗܠܝܢ ܒܢ̈ܝ ܡܕܝܢܬܐ ܕܣܠܼܩܘ ܡܢ ܫܒܝܐ ܕܓܠܘܬܐ ܕܓܠܝ ܢܒܘܟܕܢܨܪ ܡܿܠܟܐ ܕܒܒܠ܂ ܘܗܦܟܘ ܠܐܘܪܫܠܡ ܘܠܝܗܘܕ܂ ܓܒܪܐ ܠܩܪܝܬܗ܂  70:70 ܕܣܠܼܩܘ ܥܡ ܙܘܪܒܒܠ܃ ܝܫܘܥ ܢܚܡܝܐ ܘܥܙܪܝܐ ܐܪܥܡܝܐ܂ ܢܚܡܝܐܝܠ ܡܘܪܕܟܝ ܒܠܝܫܢ ܡܣܦܪܘܬ ܒܓܘܝ ܢܚܬܘܡ ܒܥܢܐ܂ ܡܢܝܢܐ ܕܐܢܫܐ ܕܥܡܐ ܕܐܝܣܪܝܠ܂  80:70 ܒܢ̈ܝ ܦܪܥܫ܂ ܬܪ̈ܝܢ ܐ̈ܠܦܝܢ ܘܡܐܐ ܘܫܒܥܝܢ ܘܬܪܝܢ܂  90:70 ܒܢ̈ܝ ܫܦܛܝܐ܂ ܬܠܬܡܐܐ ܘܫܒܥܝܢ ܘܬܪ̈ܝܢ܂  01:70 ܒܢ̈ܝ ܐܪܚܝ܂ ܫܬܡܐܐ ܘܚܡܫܝܢ ܘܬܪܝܢ܂  11:70 ܒܢ̈ܝ ܫܘܠܛܢ ܡܘܐܒ ܠܒܢ̈ܝ ܝܫܘܥ ܘܝܘܐܒ ܬܪ̈ܝܢ ܐ̈ܠܦܝܢ ܘܬܡܢܡܐܐ ܘܬܡܢܬܥܣܪ܂  21:70 ܒܢ̈ܝ ܥܝܠܡ܂ ܐܠܦ ܘܡܐܬܝܢ ܘܚܡܫܝܢ ܘܐܪܒܥܐ܂  31:70 ܒܢ̈ܝ ܙܬܝܐ ܬܡܢܡܐܐ ܘܚܡܫܝܢ ܘܐܪܒܥܐ܂  41:70 ܒܢ̈ܝ ܙܟܿܝ ܫܒܥܡܐܐ ܘܫܬܝܢ܂  51:70 ܒܢ̈ܝ ܒܿܢܝ ܫܬܡܐܐ ܘܐܪܒܥܝܢ ܘܐܪܒܥܐ܂  61:70 ܒܢ̈ܝ ܒܟܝ ܫܬܡܐܐ ܘܥܣܪ̈ܝܢ ܘܬܡܢܝܐ܂  71:70 ܒܢ̈ܝ ܥܙܓܪ ܬܪܝܢ ܐ̈ܠܦܝܢ ܘܬܠܬܡܐܐ ܘܥܣܪܝܢ ܘܬܪܝܢ܂  81:70 ܒܢ̈ܝ ܐܪܢܩܘܡ܂ ܫܬܡܐܐ ܘܫܬܝܢ ܘܫܒܥܐ܂  91:70 ܒܢ̈ܝ ܒܓܘܝܼ ܬܪܝܢ ܐ̈ܠܦܝܢ ܘܐܫܬܝܢ ܘܫܒܥܐ܂  02:70 ܒܢ̈ܝ ܥܕܘܢ ܫܬܡܐܐ ܘܚܡܫܝܢ ܘܚܡܫܐ܂  12:70 ܒܢ̈ܝ ܐܛܪ ܠܚܙܩܝܐ ܬܫܥܝܢ ܘܬܡܢܝܐ܂  22:70 ܒܢ̈ܝ ܚܫܘܡ ܬܠܬܡܐܐ ܘܥܣܪܝܢ ܘܬܡܢܝܐ܂  32:70 ܒܢ̈ܝ ܒܨܝ܂ ܬܠܬܡܐܐ ܘܥܣܪܝܢ ܘܐܪܒܥܐ܂  42:70 ܒܢ̈ܝ ܚܘܪܡ܂ ܡܐܐ ܘܬܪܥܣܪ܂  52:70 ܒܢ̈ܝ ܓܒܥܘܢ ܬܫܥܝܢ ܘܚܡܫܐ܂  62:70 ܐܢ̈ܫܝ ܒܝܬ ܠܚܡ ܘܢܘܛܦܐ ܡܐܐ ܘܬܡܢܐܝܢ ܘܬܡܢܝܐ܂  72:70 ܐܢ̈ܫܝ ܥܢܬܘܬ܂ ܡܐܐ ܘܥܣܪܝܢ ܘܬܡܢܝܐ܂  82:70 ܐܢ̈ܫܝ ܒܝܬ ܥܪܡܘܬ ܐܪܒܥܝܢ ܘܬܪܝܢ܂  92:70 ܐܢ̈ܫܝ ܒܝܬ ܢܥܪܝܢ ܘܟܦܝܪܐ ܘܒܪܐܘܬ ܫܒܥܡܐܐ ܘܐܪܒܥܝܢ ܘܬܠܬܐ܂  03:70 ܐܢ̈ܫܝ ܓܒܥ ܘܪܡܬܐ ܫܒܥܡܐܐ ܘܥܣܪܝܢ ܘܚܕ܂  13:70 ܐܢ̈ܫܝ ܡܟܡܣ ܡܐܐ ܘܥܣܪܝܢ ܘܬܪܝܢ܂  23:70 ܐܢ̈ܫܝ ܒܝܬ ܐܝܠ ܘܥܝ ܡܐܐ ܘܥܣܪܝܢ ܘܬܠܬܐ܂  33:70 ܐܢ̈ܫܝ ܢܒܘ ܚܡܫܝܢ ܘܬܪܝܢ܂  43:70 ‍{‍ܐ‍}‍ܕܒܝܬ ܥܝܠܡ܂ ܐܠܦ ܘܡܐܬܝܢ ܘܚܡܫܝܢ ܘܐܪܒܥܐ܂  53:70 ܒܢ̈ܝ ܚܪܡ ܬܠܬܡܐܐ ܘܥܣܪܝܢ܂  63:70 ܒܢ̈ܝ ܐܝܪܝܚܘ܂ ܬܠܬܡܐܐ ܘܐܪܒܥܝܢ ܘܚܡܫܐ܂  73:70 ܒܢ̈ܝ ܠܘܕ ܘܐܘܢܘ ܫܒܥܡܐܐ ܘܥܣܪܝܢ ܘܚܕ܂  83:70 ܒܢ̈ܝ ܣܢܐܐ ܬܠܬܐ ܐܠܦ̈ܝܢ ܘܬܫܥܡܐܐ ܘܬܠܬܝܢ܂  93:70 ܟܗ̈ܢܐ ܒܢ̈ܝ ܝܕܥܝܐ ܠܒܝܬ ܝܫܘܥ܂ ܬܫܥܡܐܐ ܘܫܒܥܝܢ ܘܬܠܬܐ܂  04:70 ܒܢ̈ܝ ܐܡܝܪ ܐܠܦ ܘܚܡܫܝܢ ܘܬܪܝܢ܂  14:70 ܒܢ̈ܝ ܦܫܚܘܪ ܐܠܦ ܘܡܐܬܝܢ ܘܐܪܒܥܝܢ ܘܫܒܥܐ܂  24:70 ܒܢ̈ܝ ܚܕܘܡ ܐܠܦ ܘܫܒܬܥܣܪ܂  34:70 ܠܘ̈ܝܐ ܒܢ̈ܝ ܝܫܘܥ ܠܩܕܡܐܝܠ܂ ܠܒܢ̈ܝ ܗܘܕܝܐ ܫܒܥܝܢ ܘܐܪܒܥܐ܂  44:70 ܡܫܡ̈ܫܢܐ ܒܢ̈ܝ ܐܣܦ܂ ܡܐܐ ܘܐܪܒܥܝܢ ܘܬܡܢܝܐ܂  54:70 ܘܬܪ̈ܥܐ ܒܢ̈ܝ ܫܠܘܡ ܒܢ̈ܝ ܐܛܪ܂ ܒܢ̈ܝ ܐܛܠܡܢ܂ ܒܢ̈ܝ ܥܩܘܦ܂ ܒܢ̈ܝ ܚܛܘܛܐ܂ ܒܢ̈ܝ ܫܒܝ܂ ܡܐܐ ܘܬܠܬܝܢ ܘܬܡܢܝܐ܂  64:70 ܓܒܪ̈ܐ ܒܢ̈ܝ ܐܨܚܐ܂ ܒܢ̈ܝ ܚܫܘܦܐ܂ ܒܢ̈ܝ ܛܒܥܘܬ܂  74:70 ܒܢ̈ܝ ܩܪܣ܂ ܒܢ̈ܝ ܫܥܝܐ܂ ܒܢ̈ܝ ܦܪܘܢ܂  84:70 ܒܢ̈ܝ ܠܒܢܐ܂ ܒܢ̈ܝ ܚܓܒܐ܂ ܒܢ̈ܝ ܫܠܡܝ܂  94:70 ܒܢ̈ܝ ܚܢܢܝ܂ ܒܢ̈ܝ ܥܕܐ܂ ܒܢ̈ܝ ܚܓܪ܂  05:70 ܒܢ̈ܝ ܐܢܐ܂ ܒܢ̈ܝ ܕܝܨܘܢ܂ ܒܢ̈ܝ ܕܩܘܪܐ܂  15:70 ܒܢ̈ܝ ܓܙܡ܂ ܒܢ̈ܝ ܥܕܐ܂ ܒܢ̈ܝ ܦܣܝ܂  25:70 ܒܢ̈ܝ ܒܣܝ܂ ܒܢ̈ܝ ܡܬܥܢܝܡ܂ ܒܢ̈ܝ ܝܦܘܣܝܢ܂  35:70 ܒܢ̈ܝ ܒܩܒܘܩ܂ ܒܢ̈ܝ ܚܩܘܦܐ܂ ܒܢ̈ܝ ܚܪܚܘܪ܂  45:70 ܒܢ̈ܝ ܒܨܠܐܘܬ܂ ܒܢ̈ܝ ܡܚܕܝܐ܂ ܒܢ̈ܝ ܚܪܫܐ܂  55:70 ܒܢ̈ܝ ܒܙܘܩ܂ ܒܢ̈ܝ ܣܝܣܪܐ܂ ܒܢ̈ܝ ܬܡܢܥ܂  65:70 ܒܢ̈ܝ ܢܨܝܚ܂ ܒܢ̈ܝ ܚܛܘܦܐ܂  75:70 ܒܢ̈ܝ ܥܿܒܼ̈ܕܝ ܫܠܝܡܘܢ܂ ܒܢ̈ܝ ܣܛܝ܂ ܒܢ̈ܝ ܣܦܪܬ܂ ܒܢ̈ܝ ܦܪܘܝܐ܂  85:70 ܒܢ̈ܝ ܥܠܐ܂ ܒܢ̈ܝ ܕܪܥܘܢ܂ ܒܢ̈ܝ ܓܕܠ܂  95:70 ܒܢ̈ܝ ܫܦܛܝܐ܂ ܒܢ̈ܝ ܢܚܛܝܐ܂ ܒܢ̈ܝ ܟܒܪܘܬ܂ ܒܢ̈ܝ ܨܘܒܝܢ܂ ܒܢ̈ܝ ܐܡܘܢ܂  06:70 ܟܠܗܘܢ ܢ̈ܬܢܝܐ܂ ܘܒܢ̈ܝ ܥܿܒܼ̈ܕܝ ܫܠܝܡܘܢ܂ ܬܠܬܡܐܐ ܘܬܫܥܝܢ ܘܬܪܝܢ܂  16:70 ܗܠܝܢ ܕܣܠܼܩܘ ܡܢ ܬܠܡܠܚܐ ܠܬܠܥܒܐ ܘܠܟܘܪܒ܂ ܗܠܝܢ ܐܡܼܪܘ ܘܠܐ ܐܫܟܚܘ ܠܡܚܘܝܘ ܫܪ̈ܒܬܐ ܕܐܒܗ̈ܝܗܘܢ ܘܙܪ̈ܥܝܬܗܘܢ܂ ܐܠܐ ܕܡܢ ܐܝܣܪܐܝܠ ܐܢܘܢ܂  26:70 ܒܢ̈ܝ ܒܿܢܝ܂ ܒܢ̈ܝ ܕܠܝܐ܂ ܒܢ̈ܝ ܛܘܒܝܐ܂ ܒܢ̈ܝ ܕܩܘܪܐ ܫܬܡܐܐ ܘܐܪܒܥܝܢ ܘܬܪܝܢ܀܂  36:70 ܘܡܢ ܟܘܡܪ̈ܐ ܒܢ̈ܝ ܚܢܢܝܐ܂ ܒܢ̈ܝ ܗܩܘܨ܂ ܒܢ̈ܝ ܒܪܙܠܝ ܕܢܣܼܒ ܡܢ ܒܢ̈ܬ ܒܪܙܠܝ ܓܠܥܕܝܐ ܐܢܬܬܐ ܘܐܬܩܪܝ ܥܠ ܫܡܗܘܢ܂  46:70 ܗܠܝܢ ܒܥܘ ܒܟܬܒܐ ܕܫܪ̈ܒܬܗܘܢ܂ ܘܠܐ ܐܫܟܚܘ܂ ܘܥܒܼܪܘ ܠܗܘܢ ܡܢ ܟܘܡܪܘܬܐ܂  56:70 ܘܐܡܼܪܘ ܠܗܘܢ ܩܫܝ̈ܫܐ ܕܟܘܡܪ̈ܐ܂ ܕܠܐ ܢܐܟܠܘܢ ܡܢ ܩܕܘܫ ܩܘܕܫ̈ܐ ܥܕܡܐ ܕܢܩܘܡ ܟܗܢܐ ܪܒܐ܂ ܘܢܫܐܠ ܘܢܚܙܐ܂  66:70 ܟܘܠܗܿ ܟܢܘܫܬܐ ܐܟܿܚܕܐ ܐܪܒܥ ܪ̈ܒܘܢ ܘܬܪܝܢ ܐ̈ܠܦܝܢ ܘܐܪܒܥܡܐܐ ܘܫܒܥܝܢ܂  76:70 ܠܒܪ ܡܢ ܥܿܒ̈ܕܝܗܘܢ ܘܐܡ̈ܗܬܗܘܢ ܗܠܝܢ ܫܒܥܐ ܐ̈ܠܦܝܢ ܘܬܠܬܡܐܐ ܘܬܠܬܝܢ ܘܬܠܬܐ܀܂܀܂ ܟܠܗܘܢ ܡܫܡ̈ܫܢܐ ܘܡܫܡ̈ܫܢܝܬܐ ܡܐܬܝܢ ܘܐܪܒܥܝܢ ܘܚܡܫܐ܂  86:70 ܓܡ̈ܠܐ ܐܪܒܥܡܐܐ ܘܬܠܬܝܢ ܘܚܡܫܐ܂ ܚܡܿܪ̈ܐ ܫܬܐ ܐ̈ܠܦܝܢ ܘܫܒܥܡܐܐ ܘܥܣܪܝܢ܂  96:70 ܘܡܢ ܪ̈ܝܫܐ ܕܐܒܗ̈ܬܐ ܕܝܗܼܒܘ ܠܥܒܿܕܐ ܕܒܝܬܐ ܩܫܝ̈ܫܐ ܕܟܘܡܪ̈ܐ ܝܗܼܒܘ ܠܒܝܬ ܓܙܐ܂ ܕܗܒܐ ܕܪ̈ܝܟܘܢܐ ܐܠܦܐ ܚܕ܂ ܦܛܩ̈ܐ ܚܡܫܝܢ܂ ܟܘܬܝܢ̈ܝܬܐ ܠܟܘܡܪ̈ܐ ܚܡܫܡܐܐ ܘܬܠܬܝܢ܂  07:70 ܘܡܢ ܪ̈ܝܫܝ ܐܒܗ̈ܬܐ܂ ܝܗܼܒܘ ܠܓܙܐ ܕܥܒܝܕܬܐ܂ ܕܗܒܐ ܕܪ̈ܝܟܘܢܐ ܬܪ̈ܬܝܢ ܪ̈ܒܘܢ܂ ܟܣܦܐ ܡ̈ܢܝܢ ܬܪܝܢ ܐ̈ܠܦܝܢ ܘܡܐܬܝܢ܂  17:70 ܘܝܗܒܘ ܫܪܟܐ ܕܥܡܐ ܕܗܒܐ ܕܪ̈ܝܟܘܢܐ ܬܪ̈ܬܝܢ ܪ̈ܒܘܢ܂ ܘܟܣܦܐ ܡ̈ܢܝܢ ܬܪܝܢ ܐܠܦܝܢ܂ ܘܟܘ̈ܬܝܢܝܬܐ ܠܟܘܡܪ̈ܐ ܐܫܬܝܢ ܘܫܒܥ܂  27:70 ܘܗܦܿܟܘ ܟܘܡܪ̈ܐ ܘܠ̈ܘܝܐ ܘܬܪ̈ܥܐ ܘܡܫܡ̈ܫܢܐ܂ ܘܡܢ ܥܡܐ ܘܢܬ̈ܢܝܐ ܘܟܘܠܗ ܐܝܣܪܐܝܠ ܠܩܘܪܝܼܗܘܢ܂ ܘܟܕ ܡܼܛܐ ܝܪܚܐ ܫܒܝܥܝܐ܂ ܘܒܢ̈ܝ ܐܝܣܪܝܠ ܒܩܘܪܝܗܘܢ܂  10:80 ܘܐܬܟܢܫܘ ܥܡܐ ܟܠܗ ܐܝܟ ܓܒܪܐ ܚܕ ܠܫܘܩܐ ܕܐܝܬ ܩܕܡ ܬܪܥܐ ܕܡܝ̈ܐ܂ ܘܐܡܿܪܝܢ ܠܥܙܪܐ ܣܿܦܪܐ܂ ܠܡܝܬܝܘ ܣܼܦܪܐ ܕܢܡܘܣܐ ܕܡܘܫܐ ܕܦܩܕ ܡܪܝܐ ܥܠ ܐܝܣܪܝܠ܀  20:80 ܘܐܝܬܝ ܥܙܪܐ ܟܗܢܐ ܣܼܦܪܐ ܕܢܡܘܣܐ ܩܕܡ ܥܡܐ ܡܢ ܓܒܪ̈ܐ ܘܥܕܡܐ ܠܢܫ̈ܐ܂ ܘܟܠ ܡܿܢ ܕܐܬܛܝܒ ܠܡܫܡܥ ܒܚܕ ܒܝܪܚܐ ܫܒܝܥܝܐ܂  30:80 ܘܩܼܪܐ ܣܼܦܪܐ ܒܫܘܩܐ ܕܬܪܥܐ ܕܡܝ̈ܐ܂ ܡܢ ܨܦܪܐ ܘܥܕܡܐ ܠܦܠܓܗ ܕܝܘܡܐ ܩܕܡ ܓܒܪ̈ܐ ܘܢܫ̈ܐ܂ ܘܩܕܡ ܐܝܠܝܢ ܕܫܿܡܥܝܢ܂ ܘܐܕܢ̈ܝܗܘܢ ܕܥܡܐ ܨ̈ܠܝܢ ܗ̈ܘܝ ܘܨܝܿܬܝܢ ܠܦ̈ܘܩܕܢܐ ܕܢܡܘܣܐ܂  40:80 ܘܩܡ ܥܙܪܐ ܣܿܦܪܐ܃ ܥܠ ܡܓܕܠܐ ܕܩܝܣܐ ܕܥܒܼܕ܂ ܕܢܗܘܐ ܡܡܠܠ ܥܠܘܗܝ܂ ܘܩܡ ܡܬܝܬܐ ܠܘܬܗ ܘܫܡܘܥ ܘܥܢܢܝܐ܂ ܘܐܘܪܝܐ ܘܚܠܩܝܐ܂ ܘܡܥܣܝܐ ܩܡܿܘ ܡܢ ܝܡܝܢܗ܂ ܘܡܢ ܣܡܠܗ ܩܡܿܘ ܦܪܝܐ ܘܡܫܐܝܠ ܘܡܠܟܝܐ ܘܚܫܘܡ܂ ܘܚܫܒܝܐ ܘܙܟܪܝܐ ܘܡܫܠܘܡ܂  50:80 ܘܦܬܼܚ ܥܙܪܐ ܣܿܦܪܐ ܟܬܒܐ ܕܢܡܘܣܐ ܠܥܝܢ ܟܠܗ ܥܡܐ܂ ܡܛܠ ܕܪܡ ܗܘܐ ܡܢ ܟܠܗ ܥܡܐ܂ ܘܟܕ ܦܬܼܚ ܩܡ ܟܠܗ ܥܡܐ܂  60:80 ܘܒܪܟ ܥܙܪܐ ܠܡܪܝܐ ܐܠܗܐ ܪܒܐ܂ ܘܥܼܢܘ ܟܠܗ ܥܡܐ ܘܐܡܿܪܝܢ܂ ܐܡܝܢ ܘܐܡܝܢ܂ ܘܟܕ ܐܪܝܡܘ ܐܝܕܝ̈ܗܘܢ ܩܥܼܕܘ ܘܣܓܕܘ ܩܕܡ ܡܪܝܐ ܥܠ ܐܦܝ̈ܗܘܢ ܥܕܡܐ ܠܐܪܥܐ܂  70:80 ܘܝܫܘܥ ܘܒܢ̈ܘܗܝ܂ ܘܣܪܒܝܐ ܘܝܡܝܢ܂ ܘܥܩܘܦ ܘܫܒܬܝ܂ ܘܗܘܕܝܐ ܘܡܥܣܝܐ܂ ܘܩܠܛܝܐ ܘܥܙܪܝܐ ܘܝܘܙܒܪ܂ ܘܚܢܢܝ ܘܦܢܝܐ ܘܠܘܝ̈ܐ ܕܡܫܡܫܝܢ ܠܥܡܐ ܒܢܡܘܣܐ܂ ܘܥܡܐ ܩܝܡܿܝܢ ܥܠ ܕܘܟܬܗܘܢ܂  80:80 ܘܩܪܘ ܒܟܬܒܐ ܕܢܡܘܣܐ ܕܡܪܝܐ ܟܕ ܦܪܝܣ܂ ܘܐܬܛܦܝܣܘ ܒܗ ܘܐܣܬܟܠܘ ܒܩܪܝܢܗ܂  90:80 ܘܐܡܼܪ ܢܚܡܝܐ ܪܝܫܐ ܕܟܘܡܪ̈ܐ܂ ܘܥܙܪܐ ܟܘܡܪܐ ܣܿܦܪܐ܂ ܘܠܘܝ̈ܐ ܐܝܠܝܢ ܕܡܫܡܫܝܢ ܗܘܘ ܠܥܡܐ܂ ܘܐܡܿܪܝܢ ܠܟܘܠܗ ܥܡܐ܂ ܝܘܡܢܐ ܩܕܝܫ ܗܘ ܩܕܡ ܡܪܝܐ ܐܠܗܟܘܢ܂ ܠܐ ܬܟܪܐ ܠܟܘܢ ܘܠܐ ܬܒܟܘܢ܂ ܡܛܠ ܕܒܟܿܝܢ ܗܘܘ ܟܘܠܗ ܥܡܐ ܟܕ ܫܡܿܥܝܢ ܗܘܘ ܟܬܒܐ ܕܢܡܘܣܐ܂  01:80 ܘܐܡܼܪ ܠܗܘܢ ܙܠܘ ܐܿܟܘܠܘ ܘܐܫܿܬܘ܂ ܘܫܕܪܘ ܡܐܟܘܠܬܐ ܠܡܿܢ ܕܠܐ ܡܛܝܒ ܠܗ܂ ܡܛܘܠ ܕܩܕܝܫ ܗܘ ܝܘܡܢܐ ܩܕܡ ܡܪܝܐ܂ ܠܐ ܬܟܪܐ ܠܟܘܢ܂ ܡܛܠ ܕܝܘܡܐ ܗܘ ܕܚܕܘܬܐ ܕܡܪܝܐ܂ ܘܗܘ ܢܗܘܐ ܥܕܘܪܟܘܢ܂  11:80 ܘܠܘܝ̈ܐ ܡܫܬܩܝܢ ܠܟܠܗ ܥܡܐ ܘܐܡܿܪܝܢ܂ ܫܬܘܩܘ ܡܛܠ ܕܝܘܡܢܐ ܡܩܕܫ ܗܘ ܘܠܐ ܬܒܟܘܢ܂  21:80 ܘܐܙܠܘ ܟܘܠܗ ܥܡܐ ܠܡܐܟܠ ܘܠܡܫܬܐ ܘܠܡܫܕܪܘ ܡܐܟܘܠܬܐ܂ ܘܠܡܥܒܕ ܚܕܘܬܐ ܪܒܬܐ܂ ܘܐܬܛܦܝܣܘ ܒܡ̈ܠܐ ܐܝܠܝܢ ܕܐܘܕܥܘ ܐܢܘܢ܂  31:80 ܘܒܝܘܡܐ ܕܬܪܝܢ ܐܬܟܢܫܘ ܪ̈ܝܫܝ ܐܒܗ̈ܬܐ ܕܟܘܠܗ ܥܡܐ ܘܟܘܡܪ̈ܐ ܘܠܘܝ̈ܐ ܠܘܬ ܥܙܪܐ ܣܿܦܪܐ ܠܡܬܛܦܣܘ ܡܢܗ ܟܠ ܟܬܒܐ ܕܢܡܘܣܐ܂  41:80 ܐܫܟܚܘ ܒܟܬܒܐ ܕܢܡܘܣܐ ܕܦܩܕ ܡܪܝܐ ܠܡܘܫܐ܂ ܕܢܬܒܘܢ ܒܢ̈ܝ ܐܝܣܪܐܝܠ ܒܡ̈ܛܠܐ ܒܥܐܕܐ ܒܝܪܚܐ ܕܬܫܪܝ܂  51:80 ܘܕܢܫܡܥܘܢ ܐܩܪܝܘ ܟܪ̈ܘܙܐ ܒܟܠܗܝܢ ܩܘܪ̈ܝܝܗܘܢ ܘܒܐܘܪܫܠܡ ܘܐܡܿܪܝܢ ܣܩܘ ܠܛܘܪܐ܂ ܐܝܬܘ ܩܝ̈ܣܐ ܕܙܝܬܐ ܘܩܝ̈ܣܐ ܕܓܘܙܐ܂ ܘܛܪ̈ܦܐ ܕܕܩ̈ܠܐ ܘܛܪ̈ܦܐ ܕܐܛܪܘܓܐ܂ ܘܣܘ̈ܟܐ ܕܥܪ̈ܒܐ܂ ܘܥܒܼܕܘ ܡ̈ܛܠܠܐ ܐܝܿܟܢܐ ܕܟܬܝܒ ܒܟܬܒܐ ܕܢܡܘܣܐ ܕܡܘܫܐ܂  61:80 ܘܢܦܼܩܘ ܥܡܐ ܘܐܝܬܝܘ ܘܥܒܼܕܘ ܠܗܘܢ ܡ̈ܛܠܐ܂ ܓܒܪ ܥܠ ܐܓܪܗ ܘܒܕܪ̈ܝܗܘܢ܂ ܘܒܕܪ̈ܬܐ ܕܒܝܬܐ ܕܡܪܝܐ܂ ܘܒܫܘܩܐ ܕܬܪܥܐ ܕܡܝ̈ܐ܂ ܘܒܫܘܩܐ ܕܬܪܥܐ ܕܐܦܪܝܡ܂  71:80 ܘܥܼܒܕ ܟܠܗ ܥܡܐ ܕܗܼܦܟ ܡܢ ܫܒܝܐ ܡ̈ܛܠܐ܂ ܘܝܼܬܒܘ ܒܡ̈ܛܠܐ܂ ܡܛܠ ܕܠܐ ܥܼܒܕܘ ܒܢ̈ܝ ܐܝܣܪܝܠ ܗܟܢܐ ܡܢ ܝܘܡ̈ܬܗ ܕܝܫܘܥ ܒܪܢܘܢ ܥܕܡܐ ܠܗ ܠܝܘܡܐ ܗܢܐ܂ ܘܗܘܬ ܚܕܘܬܐ ܪܒܬܐ ܕܛܒ܂  81:80 ܘܩܿܪܝܢ ܗܘܘ ܒܟܬܒܐ ܕܢܡܘܣܗ ܕܡܪܝܐ ܟܘܠ ܝܘܡ ܒܝܘܡ ܡܢ ܝܘܡܐ ܩܕܡܝܐ ܥܕܡܐ ܠܝܘܡܐ ܐܚܪܝܐ܂ ܘܥܒܕܘ ܥܐ̈ܕܐ ܫܒܥܐ ܝܘܡ̈ܝܢ܂ ܘܒܝܘܡܐ ܕܬܡܢܝܐ ܐܬܟܢܫܘ ܐܝܟܿܢܐ ܕܟܬܝܒ ܠܗܘܢ܂  10:90 ܘܒܝܘܡܐ ܕܐܪܒܥܐ ܘܥܣܪܝܢ ܒܗ ܒܝܪܚܐ ܗܢܐ܂ ܐܬܟܢܫܘ ܒܢ̈ܝ ܐܝܣܪܝܠ ܒܨܘܡܐ ܘܒܣ̈ܩܐ܂ ܘܐܪܡܝܘ ܩܛܡܐ ܥܠܝܗܘܢ܂  20:90 ܘܐܬܦܪܫ ܙܪܥܐ ܕܐܝܣܪܝܠ ܡܢ ܟܘܠܗܘܢ ܥܡ̈ܡܐ܂ ܘܩܿܡܘ ܘܐܘܕܝܘ ܥܠ ܚܛܗܝ̈ܗܘܢ ܘܥܠ ܚܛܗ̈ܐ ܕܐܒܗܝ̈ܗܘܢ܂  30:90 ܘܩܿܡܘ ܥܠ ܕܘܟܬܗܘܢ܂ ܘܩܿܪܝܢ ܗܘܘ ܒܟܬܒܐ ܕܢܡܘܣܐ ܕܡܪܝܐ ܐܠܗܗܘܢ܂ ܪܘܒܥܗ ܕܝܘܡܐ ܩܿܪܝܢ܂ ܘܪܘܒܥܗ ܕܝܘܡܐ ܡܘܕܝܢ ܘܣܿܓܕܝܢ ܩܕܡ ܡܪܝܐ ܐܠܗܗܘܢ܂  40:90 ܘܩܡ ܪܫܐ ܥܠ ܠܘܝ̈ܐ ܝܫܘܥ ܘܒܢ̈ܝ ܩܕܡܐܝܠ ܒܢ̈ܝ ܚܫܒܝܐ ܘܒܢ̈ܝ ܫܪܒܝܐ܂ ܘܒܢ̈ܝ ܟܒܢܝ܂ ܘܨܿܠܝܘ ܩܕܡ ܡܪܝܐ ܐܠܗܗܘܢ ܒܩܠܐ ܪܡܿܐ܂  50:90 ܘܐܡܿܪܝܢ ܠܘܝ̈ܐ܂ ܝܫܘܥ ܘܩܕܡܐܝܠ܂ ܒܢ̈ܝ ܚܫܒܝܐ ܘܫܪܒܝܐ ܘܗܘܕܝܐ ܘܫܟܢܝܐ ܘܦܬܚܝܐ܂ ܩܡܿܘ ܘܒܪܟܘ ܠܡܪܝܐ ܐܠܗܗܘܢ ܡܢ ܥܠܡ ܘܥܕܡܐ ܠܥܠܡ܂ ܘܒܪܝܟ ܫܡܐ ܕܐܝܩܪܗ܂ ܘܡܪܡܪܡ ܥܠ ܟܘܠ ܒܪ̈ܝܬܐ ܘܬܫܒ̈ܚܬܐ܂  60:90 ܐܢܬ ܗܘ ܡܪܝܐ ܒܠܚܘܕܝܟ܂ ܐܢܬ ܥܒܕܼܬ ܫܡܝܐ ܘܫܡܝ̈ ܫܡܝܐ ܘܟܠ ܚܝܠܘ̈ܬܗܘܢ܂ ܘܐܪܥܐ ܘܟܘܠ ܡܕܡ ܕܐܝܬ ܥܠܝܗܿ܂ ܘܡܝ̈ܐ ܘܟܠ ܡܕܡ ܕܐܝܬ ܒܗܘܢ܂ ܘܐܢܬ ܗܘ ܕܡܚܐ ܠܟܠܗܘܢ܂ ܘܚܝ̈ܠܘܬܐ ܕܫܡܝܐ ܠܟ ܗܘ ܣܿܓܕܝܢ܂  70:90 ܐܢܬ ܗܘ ܡܪܝܐ ܐܠܗܐ ܕܓܒܝܼܬ ܠܐܒܪܡ܂ ܘܐܦܩܬܝܗܝ ܡܢ ܐܘܪ ܕܟܠܕܝ̈ܐ܂ ܘܫܚܠܦܼܬ ܫܡܗ ܐܒܪܗܡ܂  80:90 ܘܐܫܟܚܼܬ ܠܒܗ ܕܟܼܐ ܩܕܡܝܟ܂ ܘܝܡܝܼܬ ܠܗ ܡܘܡ̈ܬܐ ܠܡܬܠ ܠܗ ܐܪܥܐ ܕܟܢܥܢܝ̈ܐ ܘܕܚ̈ܬܝܐ ܘܕܐܡܘܪ̈ܝܐ ܘܕܦܪ̈ܙܝܐ ܘܕܚܘܝ̈ܐ ܘܕܝܒܘܣܝ̈ܐ ܘܕܓܪ̈ܓܘܣܝܐ ܠܡܬܠ ܠܙܪܥܗ܂ ܘܐܫܿܪܬ ܡ̈ܠܝܟ ܥܡܗ ܡܛܠ ܕܙܕܝܩ ܐܢܬ܂  90:90 ܘܚܙܼܝܬ ܫܘܥܒܕܐ ܕܐܒ̈ܗܝܢ ܕܒܡܨܪܝܢ܂ ܘܫܡܥܬ ܝܠܠܬܗܘܢ ܥܠ ܝܡܐ ܕܣܘܦ܂  01:90 ܘܥܒܕܬ ܐܬܘ̈ܬܐ ܘܬܕܡܪ̈ܬܐ ܒܦܪܥܘܢ ܘܒܟܠܗ ܚܝܠܗ܂ ܘܒܟܠܗ ܥܡܐ ܕܐܪܥܐ܂ ܡܛܠ ܕܝܕܥܼܬ ܕܐܥܠܝܘ ܒܗܘܢ ܒܥܡܟ܂ ܘܥܼܒܕܬ ܠܟ ܫܡܐ ܐܝܟ ܕܝܘܡܢܐ܂  11:90 ܘܝܡܐ ܬܪܥܼܬ ܩܕܡܝܗܘܢ܂ ܘܥܒܪܘ ܒܓܘ ܝܡܐ ܒܝܒܫܐ܂ ܘܠܪ̈ܕܘܦܝܗܘܢ ܛܒܥܼܬ ܒܥܘܡ̈ܩܘܗܝ ܕܝܡܐ ܐܝܟ ܕܛܒܥܐ ܟܐܦܐ ܒܡܝ̈ܐ ܥܫܝ̈ܢܐ܂  21:90 ܘܒܥܡܘܕܐ ܕܥܢܢܐ ܕܒܪܼܬ ܐܢܘܢ ܒܐܝܡܡܐ܂ ܘܒܐܣܛܘܢܐ ܕܢܘܪܐ ܒܠܠܝܐ܂ ܠܡܢܗܪܘ ܠܗܘܢ ܐܘܪܚܐ ܠܡܗܠܟܘ ܒܗܿ܂  31:90 ܘܥܠ ܛܘܼܪܐ ܕܣܝܢܝ ܢܚܬܼܬ ܘܡܠܠܼܬ ܥܡܗܘܢ܂ ܡܢ ܫܡܝܐ܂ ܘܝܗܒܼܬ ܠܗܘܢ ܕܝܼ̈ܢܐ ܬܪ̈ܝܨܐ܂ ܘܢܡ̈ܘܣܐ ܕܫܪܪܐ ܘܩܝܡ̈ܐ ܘܦܘܩ̈ܕܢܐ ܕܛܿܒܝܢ܂  41:90 ܘܫܒܬܐ ܕܩܘܕܫܟ ܐܘܼܕܥܬ ܐܢܘܢ܂ ܘܦܘ̈ܩܕܢܐ ܘܩܝ̈ܡܐ ܘܢܡܘ̈ܣܐ ܕܦܩܼܕܬ ܐܢܘܢ ܒܐܝܼܕܐ ܕܡܘܫܐ ܥܒܼܕܟ܂  51:90 ܠܚܡܐ ܡܢ ܫܡܝܐ ܝܗܼܒܬ ܠܗܘܢ ܠܟܦܢܗܘܢ܂ ܘܡܝ̈ܐ ܡܢ ܟܐܦܐ ܝܗܼܒܬ ܠܗܘܢ ܠܨܗܝܗܘܢ܂ ܘܐܡܼܪܬ ܠܗܘܢ ܠܡܥܠ ܘܠܡܐܪܬ ܐܪܥܐ ܕܐܬܩܢܬ ܐܝܼܕܟ ܠܡܬܠ ܠܗܘܢ܂  61:90 ܗܼܢܘܢ ܕܝܢ ܘܐܒܗܝ̈ܗܘܢ ܐܥܠܝܘ ܘܩܫܝܘ ܩܕܠܗܘܢ ܘܠܐ ܫܡܼܥܘ ܠܦܘܩ̈ܕܢܝܟ܂  71:90 ܘܠܐ ܨܒܘ ܠܡܫܡܥ ܘܠܐ ܐܬܕܟܪܘ ܬܕܡܪ̈ܬܟ܂ ܕܥܒܼܕܬ ܠܗܘܢ܂ ܘܗܼܦܟ ܠܒܗܘܢ ܠܥܒܿܕܝ̈ܗܘܢ ܒܝ̈ܫܐ܂ ܘܐܢܬ ܐܠܗܐ ܫܒܘܩܐ ܘܪܚܡܬܢܐ ܘܚܿܢܢܐ܂ ܪܚܝܩ ܪܘܓܙܐ ܘܩܪܝܒ ܒܥܘܬܐ܂ ܠܐ ܫܒܩܼܬ ܐܢܘܢ܂  81:90 ܡܛܠ ܕܗܼܢܘܢ ܥܼܒܕܘ ܥܓܠܐ ܕܢܣܟܬܐ ܘܐܡܿܪܝܢ܂ ܗܢܘ ܐܠܗܟ ܐܝܣܪܝܠ ܕܐܣܩܟ ܡܢ ܐܪܥܐ ܕܡܨܪܝܢ܂ ܘܥܼܒܕܘ ܒܝ̈ܫܬܐ ܪ̈ܘܪܒܬܐ܂  91:90 ܘܐܢܬ ܒܪ̈ܚܼܡܝܟ ܣܓܝ̈ܐܐ ܠܐ ܫܒܼܩܬ ܐܢܘܢ ܒܡܕܒܪܐ܂ ܘܥܡܘܕܐ ܕܥܢܢܐ ܠܐ ܥܼܒܪ ܡܢܗܘܢ ܒܐܝܡܡܐ ܠܡܕܒܪܘ ܐܢܘܢ ܒܐܘܪܚܐ܂ ܘܐܣܛܘܢܐ ܕܢܘܪܐ ܒܠܠܝܐ܂ ܠܡܢܗܪܘ ܠܗܘܢ ܐܘܪܚܐ ܕܢܐܙܠܘܢ ܒܗܿ܂  02:90 ܘܪܘܚܟ ܛܒܬܐ ܝܗܼܒܬ ܠܡܠܦܘ ܐܢܘܢ܂ ܘܡܢܢܐ ܠܐ ܟܠܝܼܬ ܡܢ ܦܘܡܗܘܢ܂ ܘܡܝ̈ܐ ܝܗܒܼܬ ܠܗܘܢ ܠܨܗܝܗܘܢ܂  12:90 ܘܐܪܒܥܝܢ ܫܢ̈ܝܢ ܡܕܡ ܠܐ ܚܣܼܪܬ ܠܗܘܢ ܒܡܕܒܪܐ܂ ܢܚܬܝ̈ܗܘܢ ܠܐ ܒܠܝܘ܂ ܘܡܣ̈ܢܝܗܘܢ ܠܐ ܐܬܒܙܥܘ܂  22:90 ܘܝܗܼܒܬ ܠܗܘܢ ܡܠܟܘܬܐ ܕܥܡܡ̈ܐ܂ ܘܦܼܠܓܬ ܠܗܘܢ ܠܪܝܫ ܐܢܫ܂ ܘܝܪܬܘ ܐܪܥܐ ܕܣܝܚܘܢ܂ ܐܪܥܐ ܕܡܿܠܟܐ ܕܚܫܒܘܢ܂ ܘܐܪܥܐ ܕܥܘܓ ܡܿܠܟܐ ܕܒܝܫܘܢ܂  32:90 ܘܒܢܝܗܘܢ ܐܣܓܼܝܬ ܐܝܟ ܟܘܟ̈ܒܐ ܕܒܫܡܝܐ܂ ܘܐܥܠܼܬ ܐܢܘܢ ܠܐܪܥܐ ܘܐܡܼܪܬ ܠܐܒܗܝ̈ܗܘܢ ܠܡܥܠ ܠܗܿ ܠܡܐܪܬܗܿ܂  42:90 ܘܥܼܠܘ ܒܢܝܐ ܘܝܪܬܘ ܐܪܥܐ܂ ܘܬܒܼܪܬ ܩܕܡܝܗܘܢ ܥܡܘܪ̈ܝܗܿ ܕܐܪܥܐ ܕܟܢܥ̈ܢܝܐ܂ ܘܐܫܠܡܬ ܐܢܘܢ ܒܐܝܕܝ̈ܗܘܢ ܠܗܘܢ ܘܠܡ̈ܠܟܝܗܘܢ ܘܠܥܡ̈ܡܐ ܕܐܪܥܐ܂ ܠܡܥܒܕ ܒܗܘܢ ܐܝܟ ܨܒܝܢܗܘܢ܂  52:90 ܘܐܚܕܘ ܩܘܪ̈ܝܐ ܬܩܝ̈ܦܬܐ ܘܐܪܥܐ ܫܡܝܢܬܐ܂ ܘܝܪܬܘ ܒ̈ܬܐ ܕܡܼܠܝܢ ܟܘܠܗܝܢ ܛܿܒ̈ܬܐ ܘܓܘ̈ܒܐ ܚܦܝܪ̈ܐ܂ ܘܟܪ̈ܡܐ ܘܙܝ̈ܬܐ ܘܐܝ̈ܠܢܐ ܕܡܐܟ̈ܠܬܐ ܣܓܝܐ̈ܬܐ܂ ܘܐܼܟܠܘ ܘܣܒܥܘ ܘܫܡܼܢܘ ܘܐܬܦܢܩܘ ܒܛܘܒܟ ܪܒܐ܂  62:90 ܘܗܦܼܟܘ ܘܕܓܼܠܘ ܒܟ܂ ܘܫܕܐܘܗܝ ܠܢܡܣܘܟ ܠܒܪ ܡܢ ܬܪ̈ܥܝܬܗܘܢ܂ ܘܠܢܒ̈ܝܝܟ ܩܿܛܠܘ ܥܠ ܕܐܡܼܪܘ ܠܗܘܢ ܠܡܗܦܟ ܠܘܬܟ܂ ܘܥܒܼܕܘ ܒܝܼܫ̈ܬܐ ܪ̈ܘܪܒܬܐ܂  72:90 ܘܐܫܠܡܼܬ ܐܢܘܢ ܒܐܝܼܕ ܒܥܠܕܒܒܝ̈ܗܘܢ ܘܐܥܝܩܘ ܠܗܘܢ ܘܒܥܕܢܐ ܕܐܘܠܨܢܐ ܒܥܘ ܡܢܟ܂ ܘܫܡܼܥܬ ܐܢܘܢ ܡܢ ܫܡܝܐ ܐܝܟ ܪ̈ܚܡܝܟ ܣܓܝܐ̈ܐ܂ ܘܐܩܝܼܡܬ ܠܗܘܢ ܦܪ̈ܘܩܐ ܘܦܪܩܘ ܐܢܘܢ ܡܢ ܐܝܼܕܐ ܕܐܠܘ̈ܨܝܗܘܢ܂  82:90 ܘܟܕ ܐܪܘܚܬ ܠܗܘܢ ܗܦܼܟܘ ܠܡܥܒܕ ܕܣܼܢܐ ܩܕܡܝܟ܂ ܘܫܼܒܩܬ ܐܢܘܢ ܒܐܝܕ ܒܥܠܕܒܒܝ̈ܗܘܢ ܘܫܥܒܕܘ ܐܢܘܢ܂ ܘܗܼܦܟܘ ܘܨܿܠܝܘ ܩܕܡܝܟ܂ ܘܐܢܬ ܡܢ ܫܡܝܐ ܫܡܥܼܬ ܘܦܼܪܩܬ ܐܢܘܢ ܒܟܠ ܙܒܢ܂ ܐܝܟ ܣܘܓܐܬ ܪ̈ܚܡܝܟ܂  92:90 ܘܐܣܗܼܕܬ ܒܗܘܢ ܠܡܗܦܟܘ ܐܢܘܢ ܠܢܡܘܣܝ̈ܟ܂ ܘܗܢܘܢ ܐܥܠܝܘ ܘܠܐ ܫܼܡܥܘ ܠܦܘܩ̈ܕܢܝܟ܂ ܘܒܕܝܼ̈ܢܝܟ ܚܛܘ ܒܗܘܢ܂ ܕܐܢ ܥܿܒܕ ܠܗܘܢ ܒܪܢܫܐ܂ ܢܚܐ ܒܗܘܢ܂ ܘܥܼܒܕܘ ܠܗܘܢ ܟܬܦܐ ܡܪܘܕܬܐ܂ ܘܩܕܠܗܘܢ ܩܫܝܘ܃ ܘܠܐ ܫܡܥܼܘ܂  03:90 ܘܐܟܪܙܼܬ ܥܠܝܗܘܢ ܫܢ̈ܝܐ ܣܓܝܐ̈ܬܐ ܘܐܣܗܼܕܬ ܒܗܘܢ ܒܪܘܚܟ ܒܐܝܼܕܐ ܕܢܒ̈ܝܝܟ܂ ܘܠܐ ܫܡܼܥܘ܂ ܘܐܫܠܡܬ ܐܢܘܢ ܒܐܝܼܕܐ ܕܥܡܡ̈ܐ ܕܡܕܝ̈ܢܬܐ܂  13:90 ܘܡܛܠ ܪ̈ܚܡܝܟ ܣܓܝ̈ܐܐ ܠܐ ܐܘܒܼܕܬ ܐܢܘܢ܂ ܘܠܐ ܫܒܩܼܬ ܐܢܘܢ܂ ܡܛܘܠ ܕܐܠܗܐ ܐܢܬ ܚܿܢܢܐ ܘܪܚܡܬܢܐ܀  23:90 ܡܟܝܠ ܐܠܗܢ ܐܠܗܐ ܪܒܐ ܘܓܢܒܪܐ ܘܕܚܝܠܐ ܢܿܛܪ ܡܘܡ̈ܬܐ ܘܫܪܪܐ܂ ܠܐ ܢܬܟܣܐ ܡܢ ܩܕܡܝܟ ܟܠܗ ܐܘܠܨܢܐ ܕܐܬܼܐ ܥܠܝܢ܂ ܘܥܠ ܡ̈ܠܟܝܢ ܘܥܠ ܪ̈ܘܪܒܢܝܢ܂ ܘܥܠ ܟܘܡܪ̈ܝܢ ܘܥܠ ܢܒܝ̈ܝܢ܂ ܘܥܠ ܐܒܗ̈ܝܢ ܘܥܠ ܟܘܠܗ ܥܡܐ܂ ܡܢ ܝܘܡ̈ܘܗܝ ܕܡܿܠܟܐ ܕܐܬܘܪ ܘܥܕܡܐ ܠܝܘܡܢܐ܂  33:90 ܘܐܢܬ ܙܕܝܩ ܥܠ ܟܠܡܕܡ ܕܐܬܼܐ ܥܠܝܢ܂ ܡܛܠ ܕܒܩܘܫܬܐ ܐܢܬ ܓܝܪ܂ ܘܚܢܢ ܐܥܠܝܢܢ܂  43:90 ܘܡ̈ܠܟܝܢ ܘܪ̈ܘܪܒܢܝܢ܂ ܘܟܘܡܪ̈ܝܢ ܘܐܒܗ̈ܝܢ܂ ܘܠܐ ܥܒܼܕܘ ܢܡܘܣܟ܂ ܘܠܐ ܨܿܬܘ ܠܦܘܩ̈ܕܢܝܟ ܘܠܣܗܕܘ̈ܬܟ ܕܐܣܼܗܕܬ ܒܗܘܢ܂  53:90 ܘܟܦܼܪܘ ܒܡܠܟܘܬܟ܂ ܘܒܛܘܒܟ ܪܒܐ ܕܝܗܼܒܬ ܠܗܘܢ ܒܐܪܥܐ ܛܒܿܬܐ ܘܫܡܝܢܬܐ ܕܝܗܼܒܬ ܠܗܘܢ܂ ܘܠܐ ܦܠܚܘܟ ܘܠܐ ܗܼܦܟܘ ܡܢ ܥܿܒ̈ܕܝܗܘܢ ܒܝ̈ܫܐ܂  63:90 ܡܛܠ ܗܢܐ ܚܢܢ ܝܘܡܢܐ ܥܿܒ̈ܕܐ ܘܐܪܥܐ ܕܝܗܒܬ ܠܐܒܗ̈ܝܢ ܠܡܐܟܠ ܐܒܗܿ ܘܛܘܒܗܿ܂ ܗܐ ܚܢܢ ܐܝܟ ܥܒܼ̈ܕܐ ܦܠܚܝܢ ܒܗܿ ܒܓܘܗܿ܂  73:90 ܘܥܠܠܬܗܿ ܢܣܿܒܝܢ ܡ̈ܠܟܐ ܕܐܩܝܼܡܬ ܥܠܝܢ ܡܛܠ ܚܛܗ̈ܝܢ܂ ܘܥܠ ܦܓܪܢ ܗܢܘܢ ܫܠܝܛܝܢ܂ ܘܥܠ ܒܥܝܪ̈ܢ ܐܝܟ ܨܒܝܢܗܘܢ܂ ܘܒܐܘܠܨܢܐ ܪܒܐ ܫܿܪܝܢܢ܂  10:01 ܘܒܟܠܗܝܢ ܗܠܝܢ ܝܡܿܝܢ ܚܢܢ ܒܫܪܪܐ ܘܡܣܗܿܕܝܢ ܚܢܢ ܥܠ ܚܬܡܐ ܩܫܝ̈ܫܝܢ܂ ܘܠܘ̈ܝܐ ܘܟܘܡܪ̈ܝܢ܂  20:01 ܘܟܠ ܐܝܠܝܢ ܕܚܝܘ ܡܢܟ܂ ܢܚܡܝܐ ܩܫܝܫܐ ܒܪ ܚܢܢܝܐ ܪܝܫ ܟܘܡܪ̈ܐ ܘܙܪܚܝܐ܂  30:01 ܘܣܪܝܐ܂ ܘܥܙܪܝܐ ܘܐܪܡܝܐ܂  40:01 ܘܦܫܚܘܪ܂ ܘܐܪܡܝܐ ܘܡܠܟܝܐ ܘܦܫܛܝܐ܂  50:01 ܘܚܛܘܫ ܘܫܟܢܝܐ܂ ܘܡܠܘܟ܂  60:01 ܘܫܟܘܡ ܘܥܙܡܘܬ ܓܒܪܝܐ܂  70:01 ܕܢܝܐܝܠ ܓܒܬܘܢ܂ ܒܪܘܟ܂  80:01 ܡܫܠܡ ܐܒܝܐ ܒܢܝܡܝܢ܂  90:01 ܡܥܙܝܐ܂ ܒܠܓܝ܂ ܫܡܥܝܐ܂ ܗܠܝܢ ܟܘܡܪ̈ܐ܂  01:01 ܘܠܘܝ̈ܐ܂ ܘܝܫܘܥ ܒܪ ܝܙܢܝܐ܂ ܒܢ̈ܝ ܡܒܢܝ܂ ܚܿܕܪ ܩܕܡܝܐ܂  11:01 ܘܐܚܝ̈ܗܘܢ ܫܟܢܝܐ ܘܐܘܪܝܐ܂ ܩܠܛܝܐ ܦܠܛܝܐ܂ ܚܢܢܝ܂  21:01 ܡܿܝܟܐ܂ ܪܟܘܒ܂ ܚܫܒܝܐ܂  31:01 ܙܒܘܪ ܫܪܒܝܐ ܫܟܢܝܐ܂  41:01 ܗܘܕܝܐ܂ ܒܢ̈ܝ ܒܢܿܝ܂  51:01 ܪ̈ܫܝ ܥܡܐ܂ ܦܪܥܫ ܫܠܝܛ ܡܘܐܒ ܥܝܠܡ܂ ܙܬܝܐ܂  61:01 ܒܢ̈ܝ ܥܙܓܪ܂ ܘܒܢ̈ܝ ܐܕܘܢܝܐ܂  71:01 ܒܓܘܝ܂ ܥܕܘܢ܂  81:01 ܐܛܪ܂ ܚܙܩܝܐ ܥܙܘܪ܂  91:01 ܐܘܪܝܐ܂ ܚܿܫܘܡ܂ ܒܨܝ܂  02:01 ܚܘܙܝܦ܂ ܥܢܬܘܬ ܢܒܝ܂  12:01 ܡܦܓܫ܂ ܡܫܠܡ܂ ܥܙܝܿܦܝ܂  22:01 ܡܫܘܙܦܐܝܠ ܙܕܘܿܩ ܝܘܝܕܥ܂  32:01 ܦܠܛܝܐ܂ ܚܢܢܝ܂ ܥܢܢܝܐ܂  42:01 ܗܘܫܥ ܚܢܢܝܐ ܝܫܘܥ܂  52:01 ܗܿܠܘܫ ܦܠܚܐ܂ ܫܿܒܘܩ܂  62:01 ܐܪܚܘܡ܂ ܚܫܒܝܐ ܡܥܣܝܐ܂  72:01 ܐܝܚܐ܂ ܚܢܢܝ ܥܼܢܢ܂  82:01 ܡܠܘܟ ܚܪܡ ܒܥܢܐ܂  92:01 ܘܫܪܟܐ ܕܥܡܐ܂ ܟܘܡܪ̈ܐ ܘܠܘܝ̈ܐ ܘܬܿܪ̈ܥܐ ܘܡܫܡ̈ܫܢܐ܂ ܘܥ̈ܒܼܕܐ ܘܟܠ ܕܐܬܦܪܫܘ ܡܢ ܥܡ̈ܡܐ ܕܡܕ̈ܝܢܬܐ ܢܐܬܘܢ ܠܘܬ ܢܡܘܣܐ ܕܡܪܝܐ܂ ܗܢܘܢ ܘܢܫ̈ܝܗܘܢ ܘܒܢ̈ܝܗܘܢ ܘܒܢ̈ܬܗܘܢ܂ ܘܟܠ ܡܿܢ ܕܝܿܕܥ ܘܡܣܬܟܠ܂  03:01 ܘܡܥܫܢܝܢ ܥܠ ܐܚܝ̈ܗܘܢ ܘܥܠ ܩܪ̈ܝܒܝܗܘܢ܂ ܘܥܠܝܢ ܒܡܘܡܬܐ ܘܒܩܝܡܐ ܠܡܗܠܟܘ ܒܢܡܘܣܗ ܕܡܪܝܐ ܕܝܗܼܒ ܒܐܝܼܕܐ ܕܡܘܫܐ ܥܒܼܕܗ ܕܡܪܝܐ܂ ܘܠܡܛܪ ܘܠܡܥܒܕ ܟܠܗܘܢ ܦܘܩ̈ܕܢܘܗܝ ܕܡܪܝܐ ܡܪܢ܂ ܘܕܝܢ̈ܘܗܝ ܘܢܡܘ̈ܣܘܗܝ܂  13:01 ܘܕܠܐ ܢܬܠ ܒܢ̈ܬܢ ܠܥܡ̈ܡܐ ܕܐܪܥܐ܂ ܘܒܢܬ̈ܗܘܢ ܠܐ ܢܣܒ ܠܒ̈ܢܝܢ܂  23:01 ܘܡܢ ܥܡ̈ܡܐ ܕܐܪܥܐ ܕܡܝܬܝܢ ܠܐ ܢܣܒܘܢ܂ ܘܟܠ ܕܡܘܓܪ ܒܥܝܪܐ ܒܝܘܡܐ ܕܫܒܬܐ܂ ܐܓܪܐ ܠܐ ܢܣܿܒ܂ ܘܛܥܢܐ ܒܝܘܡܐ ܕܫܒܬܐ ܠܐ ܢܫܩܘܠ܂ ܡܛܘܠ ܕܩܕܝܫܐ ܗܝ܂ ܘܢܫܒܘܩ ܟܠ ܡܕܡ ܕܚܝܿܒܝܢ ܠܢ܂ ܘܚܢܢ ܒܫܢܬܐ ܕܫܒܥ ܢܫܒܘܩ܂  33:01 ܘܐܫܪܢ ܥܠܝܢ ܦܘܩܕܢܐ ܕܢܗܘܐ ܝܗܿܒܝܢ ܬܘܠܬܗܿ ܕܐܣܬܪܐ ܒܫܒܬܐ܂ ܠܦܘܠܚܢܐ ܕܒܝܬܐ ܕܐܠܗܢ܂  43:01 ܠܠܚܡܐ ܕܦܘܪܫܢܐ ܠܩܘܪ̈ܒܢܐ ܐܡ̈ܝܢܐ ܘܠܥܠܬܐ ܐܡܝܢܬܐ ܕܫ̈ܒܐ ܘܕܪܝܫ ܝܪ̈ܚܐ܂ ܘܕܥܕ̈ܥܕܐ ܘܕܡܩ̈ܕܫܐ ܘܕܫܘܒܩܢ ܚܛܗ̈ܐ ܕܐܝܣܪܝܠ ܘܠܟܠܗܿ ܥܒܝܕܬܐ ܕܒܝܬܐ ܕܐܠܗܢ܂  53:01 ܘܦ̈ܨܐ ܐܪܡܝܢ ܥܠ ܩܘܪ̈ܒܢܐ ܕܩܝ̈ܣܐ܂ ܟܗ̈ܢܐ ܘܠܘܝ̈ܐ ܘܥܡܐ ܠܡܝܬܝܘ ܠܒܝܬܗ ܕܡܪܝܐ ܐܠܗܢ ܐܝܟ ܕܟܬܝܒ ܒܟܬܒܐ ܕܢܡܘܣܐ܂  63:01 ܠܡܝܬܝܘ ܪ̈ܝܫܝܬܐ ܕܐܪܥܢ܂ ܘܪܫܝܬܐ ܕܟܠ ܐܒܐ ܕܐܝ̈ܠܢܐ ܒܟܠ ܫܢܐ ܒܫܢܐ܂ ܘܠܡܝܬܝܘ ܠܒܝܬܐ ܕܡܪܝܐ܂  73:01 ܒܘܟܪ̈ܐ ܕܒ̈ܢܝܢ ܘܕܒܥܝܪ̈ܢ ܐܝܟܿܢܐ ܕܟܬܝܒ ܒܢܡܘܣܐ ܕܡܪܝܐ܂ ܘܒܘܟܪ̈ܐ ܕܬܘܪ̈ܝܢ ܘܕܥ̈ܢܢ܂ ܠܡܝܬܝܘ ܠܒܝܬܐ ܕܐܠܗܢ܂ ܠܟܘܡܪ̈ܐ ܕܡܫܡܫܝܢ ܒܒܝܬܐ ܕܐܠܗܢ܂  83:01 ܘܪ̈ܫܝܬܐ ܕܐܨ̈ܘܬܢ ܘܕܐܕܪ̈ܝܢ ܘܕܐܒ̈ܐ ܕܟܠܗܘܢ ܐܝ̈ܠܢܝܢ܂ ܚܡܼܪܐ ܘܡܫܚܐ ܢܬܠ ܠܟܗ̈ܢܐ ܕܡܫܡܫܝܢ ܩܕܡ ܐܠܗܢ܂ ܘܚܕ ܡܢ ܥܣܪܐ ܡܢ ܐܪ̈ܥܬܢ ܢܬܠ ܠܠܘܝ̈ܐ܂ ܘܗܼܢܘܢ ܠܘܝ̈ܐ ܢܗܘܘܢ ܢܣܿܒܝܢ ܡܥܣܪ̈ܐ ܘܡܢ ܟܠ ܩܘܪ̈ܝܐ ܕܦܘܠܚܢܢ܂  93:01 ܘܢܗܘܐ ܟܘܡܪܐ ܒܪ ܐܗܪܘܢ ܥܡ ܠܘ̈ܝܐ ܒܡܥܣܪ̈ܝܗܘܢ܂ ܘܠܘܝ̈ܐ ܢܣܒܘܢ ܚܕ ܡܢ ܥܣܪܐ ܠܒܝܬܐ ܕܐܠܗܢ܂ ܠܒܝܬ ܩܦ̈ܣܐ ܘܠܒܝܬ ܓܙܐ܂  04:01 ܡܛܠ ܕܠܒܝܬ ܩܦ̈ܣܐ ܢܝܬܘܢ ܒܢ̈ܝ ܐܝܣܪܝܠ ܘܒܢ̈ܝ ܠܘܝ ܪ̈ܝܫܝܬܐ ܕܥܒܘܪܐ ܘܕܚܡܼܪܐ ܘܕܡܫܚܐ܂ ܘܬܡܢ ܡܐܢܝ̈ ܩܘܕܫܐ ܘܟܘܡܪ̈ܐ ܘܠܘ̈ܝܐ ܘܬܪ̈ܥܐ ܘܢܿܛܘܪ̈ܐ܂ ܠܐ ܢܫܒܩܘܢ ܠܒܝܬܐ ܕܐܠܗܢ܂  10:11 ܘܢܬܒܘܢ ܩܫܝ̈ܫܝ ܥܡܐ ܒܐܘܪܫܠܡ܂ ܘܫܪܟܐ ܕܥܡܐ ܢܪܡܘܢ ܦ̈ܨܐ ܠܡܝܬܝܘ ܚܕ ܡܢ ܥܣܪܐ ܒܢ̈ܝ ܐܢܫܐ ܠܡܥܡܪ ܒܐܘܪܫܠܡ ܡܕܝܢܬܐ ܕܩܘܕܫܐ܂ ܘܬܫܥ ܡܢ̈ܘܢ ܢܗܘܘܢ ܒܩܘܪ̈ܝܐ܂  20:11 ܘܒܪܟܘ ܥܡܐ ܠܟܠܗܘܢ ܐܢܫܐ ܐܝܠܝܢ ܕܨܒܘ ܡܢ ܪ̈ܥܝܢܗܘܢ ܠܡܬܒ ܒܐܘܪܫܠܡ܂  30:11 ܘܗܠܝܢ ܪ̈ܝܫܐ ܕܡܕܝܢܬܐ ܕܝܬܒܘ ܒܐܘܪܫܠܡ ܘܒܩܘܪ̈ܝܐ ܕܝܗܘܕܐ܂ ܘܝܬܼܒܘ ܓܒܪܐ ܘܝܘܪܬܢܗ ܒܩܘܪ̈ܝܗܘܢ ܕܐܝܣܪܝܠ܂ ܟܘܡܪ̈ܐ ܘ̈ܠܘܝܐ ܘܥܡܐ܂ ܘܒ̈ܢܝ ܥܒܼ̈ܕܝ ܫܠܝܡܘܢ܂  40:11 ܒܐܘܪܫܠܡ܂ ܘܡܢ ܒܢ̈ܝ ܝܗܘܕܐ ܘܡܢ ܒܢ̈ܝ ܒܢܝܡܝܢ ܘܡܢ ܒܢ̈ܝ ܗܘܕܝܐ܂ ܢܬܢܝܐ ܒܪ ܥܘܙܝܐ ܒܪ ܙܟܪܝܐ ܒܪ ܐܡܪܝܐ܂ ܒܪ ܫܦܛܝܐ܂ ܒܪ ܡܗܠܠܐܝܠ܂ ܡܢ ܒܢ̈ܝ ܦܪܨ܂  50:11 ܡܥܣܝܐ ܒܪ ܒܪܘܟ܂ ܒܪ ܟܠܚܙܐ܂ ܒܪ ܚܕܝܐ܂ ܒܪ ܥܙܪܝܐ܂ ܒܪ ܝܘܢܕܒ܂ ܒܪ ܙܟܪܝܐ܂ ܒܪ ܫܠܐ܂  60:11 ܟܠܗܘܢ ܒܢ̈ܝ ܦܪܨ ܕܥܡܿܪܝܢ ܒܐܘܪܫܠܡ܂ ܐܪܒܥܡܐܐ ܘܐܫܬܝܢ ܘܬܡܢܝܐ ܓܢܒܪ̈ܝ ܚܝܠܐ܂  70:11 ܘܗܠܝܢ ܒܢ̈ܝ ܒܢܝܡܝܢ܂ ܣܠܐ ܒܪ ܡܫܠܘܡ ܒܪ ܝܘܝܕܥ ܒܪ ܦܪܝܐ܂ ܒܪ ܩܠܝܐ܂ ܒܪ ܢܥܣܝܐ܂ ܒܪ ܐܢܬܝܐܝܠ܂ ܒܪ ܐܫܥܝܐ܂  80:11 ܘܒܬܪܗ ܬܫܥܡܐܐ ܘܥܣܪܝܢ ܘܬܡܢܝܐ܂  90:11 ܘܝܘܐܠ ܒܪ ܙܟܪܝܐ ܫܠܝܛ ܥܠܝܗܘܢ܂ ܘܝܗܘܕܐ ܒܪ ܣܢܐܐ ܫܠܝܛ ܥܠ ܩܪܝܬܐ ܕܬܪ̈ܬܝܢ܂  01:11 ܡܢ ܟܘܡܪ̈ܐ܂ ܒܪܟܝܐ ܒܪ ܝܘܢܕܥ܂  11:11 ܘܣܪܝܐ ܒܪ ܚܠܩܝܐ ܒܪ ܡܫܠܘܡ ܒܪ ܨܕܘܩ܂ ܒܪ ܡܪܝܟܘܬ܂ ܒܪ ܐܚܝܛܘܒ ܫܠܝܛ ܥܠ ܒܝܬܐ ܕܡܪܝܐ܂  21:11 ܘܐܚܘ̈ܗܝ ܥܒܿܕܝܢ ܥܒܿܕܐ ܠܓܘ ܬܡܢܡܐܐ ܘܥܣܪܝܢ ܘܬܪܝܢ܂ ܘܥܙܪܝܐ ܒܪ ܝܪܚܘܡ ܒܪ ܦܠܢܝܐ ܒܪ ܐܡܨܪ ܒܪ ܙܟܪܝܐ ܒܪ ܦܫܚܘܪ ܒܪ ܡܿܠܟܝܐ܂  31:11 ܘܐܚ̈ܝܗܘܢ܂ ܪܫܐ ܠܒܝܬ ܐܒܗܝ̈ܗܘܢ ܡܐܬܝܢ ܘܐܪܒܥܝܢ ܘܬܪܝܢ܂ ܘܥܡܫܝ ܒܪ ܥܙܪܐܝܠ ܒܪ ܐܚܕܝ ܒܪ ܡܫܠܡܐܘܬ ܒܪ ܐܡܝܪ܂  41:11 ܐܚܝ̈ܗܘܢ ܓܢܒܪ̈ܝ ܚܝܠܐ ܡܐܐ ܘܥܣܪܝܢ ܘܬܡܢܝܐ܂ ܘܫܠܝܛ ܥܠܝܗܘܢ ܙܒܕܐܝܠ ܒܪ ܪ̈ܘܪܒܢܐ܂  51:11 ܘܡܢ ܠܘ̈ܝܐ ܫܡܥܝܐ ܒܪ ܝܫܘܥ ܒܪ ܥܙܪܩܝܡ ܒܪ ܚܫܒܝܐ ܒܪ ܒܿܢܝ܂  61:11 ܒܪ ܫܒܬܝ܂ ܘܝܘܙܒܪ ܥܠ ܥܒܝ̈ܕܬܐ ܒܿܪ̈ܝܬܐ ܕܒܝܬܐ ܕܡܪܝܐ܂ ܘܡܢ ܪ̈ܫܐ ܕܠܘܝ̈ܐ܂  71:11 ܡܬܚܐ ܒܪ ܡܿܝܟܐ ܒܪ ܙܒܕܝ ܒܪ ܐܣܦ ܪܝܫ ܩܕܡܝܘܬܐ ܕܝܗܘ̈ܕܝܐ ܒܨܠܘܬܐ܂ ܘܒܩܒܘܩܐ ܬܢܝܢܐ ܕܐܚܘ̈ܗܝ܂ ܘܥܝܪܐ ܒܪ ܫܡܘܥ ܓܠܠ ܒܪ ܝܬܪܘܢ܂  81:11 ܟܘܠܗܘܢ ܠܘ̈ܝܐ ܕܒܩܘܪܝܬ ܩܘܕܫܐ܂ ܡܐܬܝܢ ܘܬܡܢܐܝܢ ܘܐܪ̈ܒܥܐ܂  91:11 ܘܬܢܝܢܐ/ܘܬܪ̈ܥܐ#4#/ ܥܩܘܒ ܘܐܛܠܡܢ܂ ܘܐܚܝ̈ܗܘܢ ܕܢܿܛܪܝܢ ܒܬܪܥܐ ܡܐܐ ܘܫܒܥܝܢ ܘܬܪܝܢ܂  02:11 ܘܫܪܟܐ ܕܐܝܣܪܝܠ ܘܟܘܡܪ̈ܐ ܘܠܘ̈ܝܐ܂ ܕܒܟܠ ܩܘܪ̈ܝܐ ܕܝܗܘܕܐ܂ ܓܒܪܐ ܒܝܪܬܘܬܗ܂  12:11 ܘܥ̈ܒܼܕܝܗܘܢ ܝܬܿܒܝܢ ܓܒܪ ܥܠ ܦܘܠܚܢܗ ܘܥܠ ܦܕܢܗ܂  22:11 ܘܕܫܠܝܛ ܥܠ ܠܘ̈ܝܐ ܒܐܘܪܫܠܡ܂ ܥܒܕܝ ܒܪ ܒܘܢܝ ܒܪ ܚܫܒܝܐ ܒܪ ܡܬܢܝܐ ܒܪ ܡܝܟܐ ܡܢ ܒܢ̈ܝ ܐܣܦ܂ ܘܡܫܡܫܝܢ ܠܘܩܒܠ ܥܒܝ̈ܕܬܐ ܕܒܝܬܐ ܕܡܪܝܐ܂  32:11 ܡܛܠ ܕܦܘܩܕܢܐ ܕܡܿܠܟܐ ܥܠܝܗܘܢ܂ ܘܫܪܪܐ ܦܣܝܩ ܗܘܐ ܥܠ ܡܫܡ̈ܫܢܐ ܟܠܝܘܡ ܒܝܘܡ܂  42:11 ܘܦܬܚܝܐ ܒܪ ܡܫܘܙܦܐܝܠ܂ ܡܢ ܒܢ̈ܝ ܙܪܚ ܒܪ ܝܗܘܕܐ ܗܘ ܫܠܝܛ ܗܘܐ ܥܠ ܟܠ ܡܿܢ ܕܐܡܿܪ ܡܠܼܟܐ ܥܠ ܟܠܗ ܚܘܫܒܢܐ ܕܥܡܐ܂  52:11 ܥܠ ܕܪ̈ܝܗܘܢ ܘܥܠ ܚܩ̈ܠܬܗܘܢ܂ ܘܡܢ ܒܢ̈ܝ ܝܗܘܕܐ ܝܬܒܘ ܒܩܘܪܝܬ ܐܪܒܥ ܘܒܟܦܪ̈ܘܢܝܗܿ ܘܒܪܝܒܘܢ ܘܒܟܦܪ̈ܘܢܝܗܿ܂ ܘܒܩܒܨܝܐܝܠ ܘܒܟܦܪ̈ܘܢܝܗܿ܂  62:11 ܘܒܗܘܫܥ ܘܒܡܘܠܕܐ܂ ܘܒܒܝܬ ܦܠܛ܂  72:11 ܘܒܚܨܪܫܘܥ ܘܒܒܪܫܒܥ ܘܒܟܦܪ̈ܘܢܝܗܿ܂  82:11 ܘܒܨܢܩܠܥ ܘܒܡܟܝܐ ܘܒܟܦܪ̈ܘܢܝܗܿ܂  92:11 ܘܒܥܝܢܪܡܘܢ ܘܒܨܕܥܐ ܘܒܝܪܡܘܬ܂  03:11 ܘܒܙܝܘܚ܂ ܘܒܐܕܠܡ ܘܒܟܦܪ̈ܘܢܝܗܝܢ܂ ܘܒܠܟܝܫ ܘܒܟܦܪ̈ܘܢܝܗܿ܂ ܘܒܥܙܩܐ ܘܒܟܦܪ̈ܘܢܝܗܿ܂ ܘܫܪܘ ܡܢ ܒܪ ܫܒܥ ܘܥܕܡܐ ܠܦܩܥܬܐ ܕܗܢܘܡ܀  13:11 ܘܒ̈ܢܝ ܒܢܝܡܝܢ ܡܢ ܪܡܬܐ ܕܡܟܡܣ܂ ܘܥܝ ܘܒܝܬܐܝܠ ܘܟܦܪ̈ܘܢܝܗܿ܂  23:11 ܘܥܢܬܘܬ ܘܝܘܐܒ ܘܥܢܢܝܐ܂  33:11 ܘܚܨܘܪ ܘܪܡܬܐ܂ ܘܓܬܝܡ܂  43:11 ܘܚܕܪ܂ ܘܨܒܥܘܢ ܘܝܒܠܛ܂  53:11 ܘܠܘܕ ܘܐܘܢܘ܂ ܘܢܝܚܐ ܘܚܪܫܐ܂  63:11 ܘܡܢ ܠܘ̈ܝܐ ܦܠܓܘܬܐ ܕܝܗܘܕܐ ܘܕܒܢܝܡܝܢ܂  10:21 ܘܗܠܝܢ ܟܘܡܪ̈ܐ ܘܠܘ̈ܝܐ ܕܣܠܼܩܘ ܥܡ ܙܘܪܒܒܠ ܒܪ ܫܠܬܐܝܠ܂ ܝܫܘܥ ܣܪܝܐ܂ ܥܙܡܐ܂ ܥܙܪܐ܂  20:21 ܐܡܪܝܐ܂ ܡܠܘܟ܂ ܚܛܘܫ܂  30:21 ܫܟܢܝܐ܂ ܐܪܚܘܡ܂ ܡܪܡܘܬ܂  40:21 ܥܕܐ ܥܙܬ܂ ܐܒܝܐ܂  50:21 ܒܢܝܡܝܢ܂ ܡܥܕܪܝܐ܂ ܒܠܓܝ܂  60:21 ܫܡܥܝܐ܂ ܢܕܘܒ܂ ܝܕܥܝܐ܂  70:21 ܣܠܘܝ܂ ܥܡܘܩ܂ ܚܠܩܝܐ܂ ܝܕܥܝܐ܂ ܗܠܝܢ ܪ̈ܫܐ ܕܟܘܡܪ̈ܐ ܘܐܚ̈ܝܗܘܢ ܒܝܘܡ̈ܬܗ ܕܝܫܘܥ܂  80:21 ܠܘ̈ܝܐ ܝܫܘܥ ܘܒܢ̈ܘܗܝ܂ ܩܕܡܝܐ܂ ܥܪܒܝܐ܂ ܝܗܘܕܐ܂ ܡܬܢܝܐ܂ ܗܘܕܝܬ ܗܘ ܘܐܚ̈ܘܗܝ܂  90:21 ܘܒܩܒܘܩܐ ܘܥܠܝ܂ ܘܐܚ̈ܝܗܘܢ ܠܘܩܒܠܗܘܢ ܒܡܛܪܬܐ܂  01:21 ܘܝܫܘܥ ܐܘܠܕ ܠܝܘܝܩܝܡ܂ ܘܝܘܝܩܝܡ ܐܘܠܕ ܠܐܠܝܫܒ܂ ܘܐܠܝܫܒ ܐܘܠܕ ܠܝܘܝܕܥ܂  11:21 ܘܝܘܝܕܥ ܐܘܠܕ ܠܝܘܢܬܢ܂ ܘܝܘܢܬܢ ܐܘܠܕ ܠܝܕܘܥܐ܂  21:21 ܘܒܝܘܡ̈ܝ ܝܘܝܩܝܡ ܗܘܘ ܟܘܡܪ̈ܐ ܪ̈ܝܫܝ ܐܒܗ̈ܐ܂ ܣܪܝܐ܂ ܐܡܪܝܐ܂ ܐܪܡܝܐ ܚܢܢܝܐ܂  31:21 ܥܙܪܐ܂ ܡܫܠܡ܂ ܐܡܪܝܐ܂ ܝܘܚܢܢ܂  41:21 ܡܠܟܝܐ܂ ܝܘܢܬܢ܂ ܫܟܢܝܐ܂ ܝܘܣܦ܂  51:21 ܚܪܡ܂ ܥܪܝܐ܂ ܡܪܘܬ܂ ܠܚܡܝ܂  61:21 ܥܕܘ܂ ܙܟܪܝܐ܂ ܓܥܬܘܢ ܡܫܠܡ܂  71:21 ܐܒܝܐ܂ ܙܟܪܝ܂ ܒܢܝܡܝܢ܂ ܡܘܕܥܝܐ܂ ܦܘܠܛܐ܂  81:21 ܒܠܓܐ܂ ܫܡܘܥ܂ ܫܡܥܝܐ܂ ܝܘܢܬܢ܂  91:21 ܝܘܝܕܥ܂ ܡܬܢܝ܂ ܝܕܥܝܐ܂ ܥܙܝ܂  02:21 ܣܠܝ܂ ܩܠܝ܂ ܥܡܘܩ܂ ܥܡܕܝ܂  12:21 ܚܠܩܝܐ܂ ܚܫܒܝܐ܂ ܗܘܕܥ܂ ܢܬܢܝܐܝܠ܂  22:21 ܠܘ̈ܝܐ ܒܝܘܡ̈ܬܗ ܕܐܠܝܫܒ܂ ܘܝܘܝܕܥ ܘܝܘܚܢܢ܂ ܘܝܘܝܕܥ ܟܬܝܒܝܢ ܪ̈ܝܫܝ ܐܒܗ̈ܬܐ ܘܟܘܡܪ̈ܐ ܥܠ ܡܠܟܘܬ ܕܪܝܘܫ ܦܪܣܝܐ܂  32:21 ܒܢ̈ܝ ܠܘܝ ܪ̈ܝܫܝ ܐܒܗ̈ܬܐ ܟܬܝܒܝܢ ܥܠ ܟܬܒܐ ܕܦܬܓ̈ܡܐ ܕܝܘܡ̈ܬܐ ܥܕܡܐ ܠܝܘܡ̈ܬܗ ܕܝܘܚܢܢ ܒܪ ܐܠܝܫܒ܂  42:21 ܘܪ̈ܫܝ ܠܘ̈ܝܐ ܝܫܒܝܠ܂ ܫܪܒܝܐ܂ ܝܫܘܥ ܘܐܚ̈ܘܗܝ ܒܢ̈ܝ ܩܕܡܐܝܠ܂ ܠܘܩܒܠܗܘܢ ܡܫܒܚܝܢ ܘܡܘܕܝܢ ܐܝܟ ܦܘܩ̈ܕܢܘܗܝ ܕܕܘܝܕ ܢܒܝܐ ܕܡܪܝܐ܂ ܡܛܪܬܐ ܠܘܩܒܠ ܡܛܪܬܐ܂  52:21 ܡܬܢܝܐ ܘܒܩܝ܂ ܘܥܘܒܕܝܐ܂ ܘܫܠܘܡ܂ ܘܐܛܠܡܢ ܘܥܩܘܦ ܢܿܛܪ ܬܪܥܐ܂  62:21 ܗܠܝܢ ܒܝܘܡ̈ܘܗܝ ܕܝܘܩܝܡ ܒܪ ܝܫܘܥ ܒܪ ܝܘܙܕܩ܂ ܘܒܝܘ̈ܡܝ ܢܚܡܐܝܠ ܪܫܐ ܘܥܙܪܐ ܟܗܢܐ ܘܣܿܦܪܐ܀  72:21 ܘܟܕ ܓܡܼܪ ܫܘܪܐ ܕܐܘܪܫܠܡ܃ ܟܢܫܘ ܠܘ̈ܝܐ ܒܟܘܠܗ ܐܬܪܗܘܢ ܠܡܝܬܝܘ ܐܢܘܢ ܠܐܘܪܫܠܡ܂ ܘܠܡܥܒܕ ܒܘܣܡܐ ܘܚܕܘܬܐ ܘܬܘܕܝܬܐ ܘܬܫܒ̈ܚܬܐ ܘܨ̈ܨܠܐ ܘܟܢܪ̈ܐ܂  82:21 ܘܐܬܟܢܫܘ ܒܢ̈ܝ ܡܫܡ̈ܫܢܐ ܡܢ ܦ‍<‍ܩ‍>‍ܥܬܐ ܕܐܝܬ ܚܕܪ̈ܝ ܐܘܪܫܠܡ܂ ܘܡܢ ܕܪܬܝ ܢܛܦܐ܂  92:21 ܘܡܢ ܒܝܬ ܓܠܓܠܐ܂ ܘܡܢ ܢܚܠܐ ܕܓܒܥ܂ ܘܡܢ ܥܪܡܘܬ܂ ܡܛܠ ܕܕܪ̈ܐ ܒܢܘ ܠܗܘܢ ܡܫܡ̈ܫܢܐ ܚܕܪ̈ܝ ܐܘܪܫܠܡ܂  03:21 ܘܐܬܕܟܝܘ ܟܘܡܪ̈ܐ ܘܠܘܝ̈ܐ܂ ܘܕܿܟܝܘ ܠܥܡܐ ܘܠܬܪ̈ܥܐ ܕܫܘܪܐ܂  13:21 ܘܐܣܩܘ ܠܪ̈ܫܐ ܕܝܗܘܕܐ ܠܥܠ ܡܢ ܫܘܪܐ܂ ܘܐܩܝܡܘ ܬܪ̈ܬܝܢ ܟܢܘܫ̈ܬܐ ܪ̈ܘܪܒܬܐ܂ ܘܗܠܟܘ ܠܥܠ ܡܢ ܫܘܪܐ܂ ‍{‍ܘܐܩܝܡܘ ܬܪ̈ܬܝܢ ܟܢܘܫ̈ܬܐ ܪ̈ܘܪܒܬܐ܂‍}‍ ‍{‍ܘܗܠܟܘ ܠܥܠ ܡܢ ܫܘܪܐ܂‍}‍ ܠܝܡܝܢܐ ܡܢ ܬܪܥܐ ܪܒܐ܂  23:21 ܘܐܼܙܠ ܥܡܗܘܢ ܐܘܫܥܝܐ܂ ܘܦܠܓܐ ܕܪ̈ܫܐ ܕܝܗܘܕܐ܂  33:21 ܘܥܙܪܐܝܠ ܘܥܙܪܐ܂ ܘܡܫܠܘܡ܂  43:21 ܘܝܗܘܕܐ ܘܒܢܝܡܝܢ܂ ܘܫܡܥܝܐ ܘܝܪܡܝܐ܂  53:21 ܡܢ ܒܢ̈ܝ ܟܘܡܪ̈ܐ ܒܩܪ̈ܢܬܐ܂ ܙܟܪܝܐ ܒܪ ܝܘܢܬܢ ܒܪ ܫܡܥܝܐ܂ ܒܪ ܡܬܢܝܐ܂ ܒܪ ܡܥܟܐ܂ ܒܪ ܙܟܘܪ܂ ܒܪ ܐܣܦ܂  63:21 ܘܐܚܘܗܝ ܫܡܥܝܐ܂ ܘܥܙܪܐܝܠ܂ ܡܠܠ܂ ܓܠܠ܂ ܥܛܙ܂ ܢܬܢܝܐܝܠ܂ ܚܢܢܝ܂ ܝܗܘܕܐ܂ ܒܡܐ̈ܢܐ ܕܬܫܒܘܚܬܐ ܕܕܘܝܕ ܢܒܝܐ ܥܒܼܕܐ ܕܡܪܝܐ܂ ܘܥܙܪܐ ܣܿܦܪܐ ܩܕܡܝܗܘܢ܂  73:21 ܠܥܠ ܡܢ ܬܪܥܐ ܕܥܝܢܐ܂ ܘܠܘܩܒܠܗܘܢ ܣܠܼܩܘ ܡܢ ܡܣܩܢܐ ܕܩܪܝܬܐ ܕܕܘܝܕ ܒܡܣܩܢܐ ܕܫܘܼܪܐ ܡܢ ܠܥܠ ܠܒܝܬ ܕܘܝܕ ܥܠ ܬܪܥܐ ܪܒܐ ܡܕܢܚܝܐ܂  83:21 ܘܐܘܕܝܘ ܘܣܠܼܩܘ ܡܢ ܠܥܠ ܘܐܢܐ ܒܬܪܗܘܢ܂ ܘܦܠܓܗ ܕܥܡܐ ܣܠܼܩܘ ܥܠ ܫܘܼܪܐ܂ ܘܩܿܡܘ ܥܠ ܡܓܕܠܐ ܪܒܐ ܘܥܠ ܫܘܼܪܐ ܪܡܿܐ ܠܥܠ ܡܢ ܫܘܼܪܐ ܦܬܝܐ܂  93:21 ܘܠܥܠ ܡܢ ܬܪܥܐ ܕܐܦܪܝܡ ܥܕܡܐ ܠܬܪܥܐ ܥܬܝܩܐ܂ ܘܥܕܡܐ ܠܬܪܥܐ ܕܨܝ̈ܕܐ܂ ܘܡܢ ܡܓܕܠܐ ܕܚܢܢܐܝܠ܂ ܥܕܡܐ ܠܡܓܕܠܐ ܪܡܿܐ܂ ܘܥܕܡܐ ܠܬܪܥܐ ܕܓ̈ܢܐ܂ ܘܩܡܿܘ ܒܬܪܥܐ ܪܒܐ܂  04:21 ܘܥܠ ܬܪ̈ܬܝܢ ܟܢ̈ܘܫܢ ܠܒܝܬܗ ܕܡܪܝܐ܂ ܘܐܢܐ ܘܦܠܓܗܘܢ ܕܪ̈ܫܢܐ ܕܐܝܬ ܗܘܘ ܥܡܝ܂  14:21 ܘܟܘܡܪ̈ܐ ܐܠܝܩܝܡ ܘܡܥܣܝܐ܂ ܡܚܠܝܢ܂ ܡܝܟܐ܂ ܐܠܝܗܘ܂ ܥܢܢܝ܂ ܙܟܪܝܐ܂ ܚܢܢܝܐ܂ ܒܩܪ̈ܢܬܐ܂  24:21 ܡܥܣܝܐ ܘܫܡܥܝܐ܂ ܘܠܥܙܪ܂ ܘܥܙܝ܂ ܘܝܘܚܢܢ܂ ܘܡܠܟܝܐ܂ ܘܥܠܡ ܘܥܙܘܪ܂ ܘܫܡܘܥ ܡܫܡ̈ܫܢܐ܂ ܘܙܪܚܝܐ ܪܫܐ܂  34:21 ܘܕܒܿܚܘ ܒܝܘܡܐ ܗܿܘ ܕܒ̈ܚܐ ܪ̈ܘܪܒܐ܂ ܘܚܕܝܘ܂ ܡܛܠ ܕܡܪܝܐ ܚܿܕܝ ܐܢܘܢ ܚܕܘܬܐ ܪܒܬܐ܂ ܘܐܦ ܢܫ̈ܐ ܘ̈ܛܠܝܐ ܚܕܝܘ܂ ܘܐܫܬܡܥܬ ܚܕܘܬܐ ܕܐܘܪܫܠܡ ܠܪܘܚܩܐ܂  44:21 ܘܐܫܠܛܘ/ܘܐܫܬܠܛܘ#4#/ ܒܝܘܡܐ ܗܿܘ ܓܒܪ̈ܐ ܐܝܠܝܢ ܕܝܗܿܒܝܢ ܗܘܘ ܡܢ ܐܘܨܪ̈ܐ ܠܡܿܠܟܐ܂ ܒ̈ܬܐ ܠܡܩܦܣܘ ܒܗܘܢ ܪ̈ܫܝܬܐ ܘܡܥܣܪ̈ܐ ܕܪ̈ܫܐ ܕܩܘܪ̈ܝܐ ܐܝܟ ܕܟܬܝܒ ܒܟܬܒܐ ܕܢܡܘܣܐ ܠܟܘܡܪ̈ܐ ܘ̈ܠܠܘܝܐ܂ ܡܛܠ ܕܚܕܘܬܐ ܕܝܗ̈ܘܕܝܐ ܥܠ ܟܘܡܪ̈ܐ ܘܠܘ̈ܝܐ ܐܝܠܝܢ ܕܩܿܝܡܝܢ܂  54:21 ܘܢܿܛܪܝܢ ܡܛܪܬܐ ܒܒܝܬܐ ܕܐܠܗܗܘܢ܂ ܘܢܛܪ̈ܝ ܢܛܘܪ̈ܬܐ ܕܟܝܐܝܬ܂ ܘܡܫܡ̈ܫܢܐ ܘܬܪ̈ܥܐ܃ ܐܝܟ ܦܘܩܕܢܐ ܕܕܘܝܕ ܘܕܫܠܝܡܘܢ ܒܪܗ܂  64:21 ܡܛܠ ܕܒܝܘܡ̈ܬܗ ܕܕܘܝܕ ܗܼܘܐ ܐܣܦ܂ ܘܩܡ ܒܪܫܐ ܕܡܫܡ̈ܫܢܐ܂ ܘܡܫܒܚ ܗܘܐ ܘܡܘܕܐ ܩܕܡ ܡܪܝܐ ܐܠܗܐ܂  74:21 ܘܟܘܠܗ ܐܝܣܪܐܝܠ ܒܝܘܡ̈ܘܗܝ ܕܙܘܪܒܒܠ܂ ܘܒܝܘܡ̈ܬܗ ܕܢܚܡܝܐ ܝܗܿܒܝܢ ܡܘܗܒ̈ܬܐ ܠܡܫܡ̈ܫܢܐ܂ ܘܬܿܪ̈ܥܐ ܡܦܩܝܢ ܘܝܗܿܒܝܢ ܝܘܡ ܒܝܘܡܗ܂ ܘܡܩܕܫܝܢ ܠܠܘ̈ܝܐ܂ ܘܠܘ̈ܝܐ ܡܩܕܫܝܢ ܠܒܢ̈ܝ ܐܗܪܘܢ܂  10:31 ܒܗ ܒܝܘܡܐ ܗܿܘ܃ ܐܬܩܪܝ ܟܬܒܐ ܕܢܡܘܣܐ ܕܡܘܫܐ ܒܐܕܢܝ̈ ܥܡܐ܂ ܘܐܫܬܟܚ ܕܟܬܝܒ ܒܗ܂ ܕܠܐ ܢܥܠܘܢ ܥܡܘܢܝ̈ܐ ܘܡܘܐܒܝ̈ܐ ܠܟܢܘܫܬܗ ܕܡܪܝܐ܂ ܥܕܡܐ ܠܥܠܡ܂  20:31 ܡܛܠ ܕܠܐ ܐܪܥܘ ܠܒܢ̈ܝ ܐܝܣܪܝܠ ܒܠܚܡܐ ܘܒܡܝ̈ܐ܂ ܘܐܓܪܘ ܠܗܘܢ ܠܒܠܥܡ ܠܡܠܛ ܐܢܘܢ܂ ܘܐܗܦܟ ܐܠܗܢ ܠܘ̈ܛܬܗ ܠܒܘܪ̈ܟܬܐ܀  30:31 ܗܝܿܕܝܢ ܟܕ ܫܡܼܥܘ ܡ̈ܠܐ ܕܢܡܘܣܐ ܐܬܦܪܫܘ ܟܠܗܘܢ ܥܪ̈ܘܒܐ ܡܢ ܐܝܣܪܐܝܠ܂  40:31 ܘܐܼܬܐ ܐܠܝܫܒ ܟܘܡܪܐ܂  50:31 ܘܒܼܢܐ ܠܗ ܬܡܢ ܕܪܬܐ ܚܕܐ ܪܒܬܐ܂ ܘܬܡܢ ܡܢ ܠܩܘܕܡܝܢ ܣܝܡܿܝܢ ܗܘܘ ܩܘܪ̈ܒܢܐ܂ ܘܠܒܘܢܬܐ ܘܡܐ̈ܢܐ ܕܡܥܣܪ̈ܐ ܕܥܒܘܪܐ ܘܕܚܡܼܪܐ ܘܕܡܫܚܐ܂ ܒܩܘܪ̈ܝܐ ܕܠܘ̈ܝܐ ܘܕܡܫܡ̈ܫܢܐ ܘܕܬܪ̈ܥܐ ܘܪ̈ܝܫܝܬܐ ܕܟܗ̈ܢܐ܂  60:31 ܘܒܟܠܗܝܢ ܗܠܝܢ ܠܐ ܗܘܝܬ ܒܐܘܪܫܠܡ܂ ܡܛܠ ܕܒܫܢܬ ܬܠܬܝܢ ܘܬܪ̈ܬܝܢ ܠܐܪܛܚܫܫܬ ܡܿܠܟܐ ܕܒܒܠ ܐܿܬܝܬ ܠܘܬ ܡܿܠܟܐ܂ ܘܒܚܪܬܐ ܕܝܘܡ̈ܬܐ ܐܫܬܐܠܬ ܡܢ ܡܿܠܟܐ܂  70:31 ܘܐܬܿܝܬ ܠܐܘܪܫܠܡ܂ ܘܐܣܿܬܟܠܬ ܒܝܫܬܐ ܕܥܼܒܕ ܐܠܝܫܒ ܠܛܘܒܝܐ܂ ܕܥܼܒܕ ܠܗ ܒܝܬܐ ܒܕܪܬܐ ܕܡܪܝܐ܂  80:31 ܘܐܬܐܒܫ ܠܝ ܛܒ܂ ܘܫܿܕܝܬ ܟܠܗܘܢ ܡܐܢ̈ܐ ܕܒܝܬܗ ܕܛܘܒܝܐ ܒܫܘܩܐ܃ ܠܒܪ ܡܢ ܕܪܬܐ܂  90:31 ܘܐܡܿܪܬ ܘܕܟܝܘ ܕܪܬܐ܂ ܘܐܗܿܦܟܬ ܠܬܡܢ ܡܐ̈ܢܝ ܒܝܬܗ ܕܡܪܝܐ܂ ܘܩܘܪ̈ܒܢܐ ܘܠܒܘܢܬܐ܂  01:31 ܘܝܿܕܥܬ ܕܡܢܿܬܐ ܕܠܘ̈ܝܐ ܠܐ ܡܬܝܗܒܐ܂ ܘܥܪܩܘ ܓܒܪ ܠܚܩܠܗ܂ ܠܘ̈ܝܐ ܘܡܫܡ̈ܫܢܐ܂ ܘܥܿܒ̈ܕܝ ܥܒܝ̈ܕܬܐ܂  11:31 ܘܐܢܐ ܕܢܬ܂ ܥܡ ܪ̈ܫܐ ܘܐܡܿܪܬ ܠܗܘܢ܂ ܡܛܠ ܡܢܐ ܫܒܝܩ ܒܝܬܗ ܕܡܪܝܐ܂ ܘܟܢܿܫܬ ܐܢܘܢ ܘܐܩܿܝܡܬ ܐܢܘܢ ܥܠ ܩܝܡܗܘܢ܂  21:31 ܘܟܠܗܘܢ ܝܗܘ̈ܕܝܐ ܐܝܬܝܘ ܡܥܣܪ̈ܐ܂ ܕܥܒܘܪܐ ܘܕܚܡܼܪܐ ܘܕܡܫܚܐ ܠܐܘܨܪ̈ܐ܂  31:31 ܘܐܫܿܠܛܬ ܥܠ ܐܘܨܪ̈ܐ ܠܫܠܡܝܐ ܟܘܡܪܐ܂ ܘܠܨܕܘܩ ܣܿܦܪܐ܂ ܘܠܦܪܝܐ ܒܪ ܠܘ̈ܝܐ܂ ܘܥܡܗܘܢ ܚܢܢ ܒܪ ܙܟܘܪ ܒܪ ܡܬܢܝܐ ܡܛܠ ܕܫܪ̈ܝܪܐ ܐܬܚܫܒܘ܂ ܘܦܨܬܗܘܢ ܣܠܩܬ ܠܡܗܘܐ ܪܝܫܐ ܠܐܚ̈ܝܗܘܢ܂  41:31 ܐܬܕܟܪ ܠܝ ܐܠܗܝ ܡܛܠ ܗܕܐ ܘܠܐ ܬܥܒܪ ܛܝܒܘܬܝ ܕܥܒܕܬ ܒܒܝܬ ܐܠܗܝ ܘܒܢܛܘܪ̈ܬܗ܀  51:31 ܒܝܘܡ̈ܬܐ ܗܿܢܘܢ ܚܙܿܝܬ ܒܝܗܘܕ ܐܘܪ̈ܚܬܐ ܕܪ̈ܕܝܢ ܒܫܒܬܐ܂ ܘܡܝ̈ܬܝܢ ܛܥ̈ܢܐ ܫܩܝܠܝܢ ܥܠ ܚܡܿܪ̈ܐ܂ ܘܐܦ ܚܡܪܐ ܘܥܢ̈ܒܐ ܘܬܐܢ̈ܐ ܘܛܥ̈ܢܐ ܡܥܠܝܢ ܠܐܘܪܫܠܡ ܒܝܘܡܐ ܕܫܒܬܐ܂ ܘܐܣܗܕܬ ܒܗܘܢ܂ ܕܠܐ ܬܙܒܢܘܢ ܨܝܼܕܐ܂  61:31 ܘܠܐ ܬܝܬܘܢ ܢܘ̈ܢܐ܂ ܘܠܐ ܬܙܒܢܘܢ ܘܠܐ ܬܙܒܢܘܢ ܒܫܒܬܐ ܠܒܢ̈ܝ ܝܗܘܕܐ ܒܐܘܪܫܠܡ܂  71:31 ܘܕܢܿܬ ܥܡ ܪ̈ܫܐ ܕܝܗܘܕܐ܂ ܘܐܡܿܪܬ ܠܗܘܢ܂ ܡܛܘܠ ܡܢܐ ܦܬܓܡܐ ܗܢܐ ܒܝܼܫܐ ܥܒܿܕܝܢ ܐܢܬܘܢ܂ ܘܡܚܠܝܢ ܐܢܬܘܢ ܝܘܡܐ ܕܫܒܬܐ܃  81:31 ܗܟܢܐ ܥܒܕܘ ܐܒ̈ܗܝܟܘܢ܂ ܘܐܝܬܝ ܐܠܗܐ ܥܠܝܢ ܟܠܗܿ ܒܝܼܫܬܐ ܗܕܐ܂ ܥܠ ܩܪܝܬܐ ܗܕܐ܂ ܘܐܢܬܘܢ ܡܘܣܦܝܢ ܚܡܬܐ ܘܪܘܓܙܐ ܥܠ ܐܝܣܪܐܝܠ ܕܐܢܬܘܢ ܡܚܠܝܢ ܝܘܡܐ ܕܫܒܬܐ܂  91:31 ܗܝܿܕܝܢ ܟܕ ܐܬܦܬܚܘ ܬܪ̈ܥܐ ܕܐܘܪܫܠܡ ܩܕܡ ܫܒܬܐ ܐܡܿܪܬ ܕܢܬܬܚܕܘܢ ܬܪ̈ܥܐ܂ ܘܐܡܿܪܬ ܕܠܐ ܢܬܦܬܚܘܢ ܬܪ̈ܥܐ ܥܕܡܐ ܠܒܬܪ ܫܒܬܐ܂ ܘܡܢ ܛܠܝ̈ܝ ܐܩܝܿܡܬ ܥܠ ܬܪ̈ܥܐ܂ ܕܠܐ ܢܥܘܠ ܛܥܢܐ ܒܝܘܡܐ ܕܫܒܬܐ܂  02:31 ܘܒܬܘ ܬܓܪ̈ܐ ܘܙܒ̈ܢܝ ܙܒܢܐ ܠܒܪ ܡܢ ܐܘܪܫܠܡ ܝܘܡܐ ܘܬܪܝܢ܂  12:31 ܘܣܗܿܕܬ ܒܗܘܢ ܘܐܡܿܪܬ ܠܗܘܢ܂ ܡܛܠ ܡܢܐ ܐܢܬܘܢ ܠܐ ܥܐܿܠܝܢ ܐܢܬܘܢ ܥܕ ܩܿܝܡ ܝܘܡܐ ܒܬܪܥܐ ܕܫܘܼܪܐ܂ ܐܢ ܬܣܠܘܢ ܡܠܬܐ ܗܕܐ܂ ܐܘܫܛ ܐܝܼܕܐ ܥܠܝܟܘܢ܂ ܘܡܢܗ ܡܢ ܙܒܢܐ ܗܿܘ ܠܐ ܥܠܘ ܒܫܒܬܐ܂  22:31 ܘܐܡܿܪܬ ܠܠܘ̈ܝܐ ܕܢܗܘܘܢ ܡܕܟܝܢ ܘܥܐܿܠܝܢ ܢܿܛܘܪ̈ܐ ܘܬܪ̈ܥܐ ܠܡܩܕܫܘ ܠܝܘܡܐ ܕܫܒܬܐ܂ ܐܦ ܗܕܐ ܐܬܕܟܪ ܠܝ ܐܠܗܝ܂ ܘܚܘܣ ܥܠܝ ܐܝܟ ܣܘܓܐܬ ܪ̈ܚܡܝܟ܂  32:31 ܐܦ ܒܝܘܡ̈ܬܐ ܗܿܢܘܢ ܚܙܿܝܬ ܝܗܘܕܝ̈ܐ ܕܐܘܬܒܘ ܢܫ̈ܐ ܢܘܟܪ̈ܝܬܐ܂ ܐܫܕܘ̈ܕܝܬܐ ܐܦ ܥܡܘ̈ܢܝܬܐ ܘܡܘ̈ܐܒܝܬܐ܂  42:31 ܘܒ̈ܢܝܗܝܢ ܡܡܠܠܝܢ ܦܠܓܐ ܐܫܕܘܕܐܝܬ܂ ܘܦܠܓܐ ܠܐ ܚܟܿܡܝܢ ܠܡܡܠܠܘ ܝܗܘܕܐܝܬ܂ ܐܠܐ ܐܝܟ ܠܫܢܐ ܕܥܡܡ̈ܐ܂  52:31 ܘܕܢܬ ܥܡܗܘܢ ܘܠܛܿܬ ܐܢܘܢ܂ ܘܩܿܛܠܬ ܡܢܗܘܢ ܓܒܪ̈ܐ ܘܛܡܿܪܬ ܐܢܘܢ ܘܐܘܡܿܝܬ ܐܢܘܢ ܒܐܠܗܐ܂ ܕܠܐ ܬܬܠܘܢ ܒܢ̈ܬܟܘܢ ܠܒܢ̈ܝܗܘܢ܂ ܘܠܐ ܬܣܒܘܢ ܡܢ ܒܢ̈ܬܗܘܢ ܠܒܢܝܟܘܢ܂ ܘܝ ܠܟܘܢ܂  62:31 ܡܛܠ ܗܠܝܢ ܗܘ ܚܛܼܐ ܫܠܝܡܘܢ ܡܿܠܟܐ ܕܐܝܣܪܝܠ܂ ܗܿܘ ܕܒܥܡ̈ܡܐ ܣܓܝ̈ܐܐ ܠܐ ܗܼܘܐ ܡܿܠܟܐ ܐܟܘܬܗ܂ ܘܪܚܝܡ ܗܘܐ ܥܠ ܐܠܗܗ܂ ܘܝܗܒܗ ܐܠܗܐ ܡܿܠܟܐ ܥܠ ܟܘܠܗ ܐܝܣܪܐܝܠ܂ ܘܐܦ ܠܗ ܐܚܛܝ ܢܫ̈ܐ ܢܘܟܪ̈ܝܬܐ܂  72:31 ܘܠܟܘܢ ܐܫܬܡܥ ܥܡܐ/ܦܬܓܡܐ#4#/ ܘܥܒܼܕܬܘܢ ܗܕܐ ܒܝܼܫܬܐ ܪܒܬܐ ܠܡܟܕܒܘ ܒܐܠܗܢ܂ ܘܠܡܘܬܒܘ ܢܫ̈ܐ ܢܘܟܪ̈ܝܬܐ܂  82:31 ܘܡܢ ܒ̈ܢܝ ܝܘܝܕܥ ܒܪ ܐܠܝܫܒ ܟܘܡܪܐ ܪܒܐ ܗܼܘܐ ܚܬܢܐ ܠܣܡܒܠܝܛ ܚܘܪܢܝܐ܂ ܘܐܦܪܩܬܗ ܡܢ ܠܘܬܝ܂  92:31 ܐܬܕܟܪ ܠܗܘܢ ܐܠܗܝ ܥܠ ܫܪܟܐ ܕܟܘܡܪܘܬܐ ܘܥܠ ܫܪܟܐ ܕܟܘܡܪ̈ܐ ܘܕ̈ܠܘܝܐ܂  03:31 ܘܕܟܝܼܬ ܐܢܘܢ ܡܢ ܟܘܠܗܘܢ ܥܡܡ̈ܐ܂ ܘܐܩܝܡܬ ܐܢܘܢ ܒܢܛܘܪ̈ܬܗܘܢ ܠܟܘܡܪ̈ܐ ܘܠܠܘ̈ܝܐ ܐܢܫ ܒܥܿܒܕܗ܂  13:31 ܘܠܩܘܪ̈ܒܢܐ ܘܠܩܘ̈ܕܫܐ ܒܙܒܢܗܘܢ ܘܒܥܐ̈ܕܝܗܘܢ ܘܒܒܘܟܪ̈ܐ܂ ܐܬܕܟܪ ܠܝ ܐܠܗܝ ܗܕܐ ܛܝܒܘ܂  99:99 ܫܠܡ ܠܡܟܬܒ ܟܬܒܐ ܕܥܙܪܐ ܣܿܦܪܐ 